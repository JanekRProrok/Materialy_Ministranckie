---
description: Wybrane, ważniejsze zapisy Ceremoniału Liturgicznej Posługi Biskupów
---

# Zasady ogólne

## Obowiązki i posługi w Liturgii biskupiej

**18.** „W każdej wspólnocie ołtarza, przy świętej posłudze biskupa, pokazuje się symbol owej miłości i jedności Ciała Mistycznego, bez której nie może być zbawienia”.\
Kiedy więc biskup bierze udział w jakiejś czynności liturgicznej sprawowanej z udziałem ludu, ze wszech miar wypada, aby on sam celebracji przewodniczył jako ten, kto odznacza się pełnią sakramentu święceń. Dzieje się tak nie dla powiększenia zewnętrznej okazałości obrzędu, lecz celem ukazania w jaśniejszym świetle misterium Kościoła.

Wypada również, aby prezbiterzy współcelebrowali z biskupem.

Jeśli zaś biskup bierze udział w sprawowaniu Eucharystii, ale nie celebruje, wówczas niech przewodniczy liturgii słowa i pod koniec Mszy świętej udzieli błogosławieństwa, zgodnie z przepisami podanymi w numerach 176–185.&#x20;

### Diakoni

**23.** Wśród posługujących pierwsze miejsce zajmują diakoni, których stan już od czasów apostolskich był otaczany w Kościele wielkim szacunkiem. Diakoni, mężowie cieszący się dobrą opinią i pełni mądrości, z Bożą pomocą winni tak postępować, aby ich uznawano za prawdziwych uczniów Tego, który przyszedł nie po to, by Mu służono, lecz aby służyć i przebywał pośród swoich uczniów jako ten, kto służy.

**24.** Umocnieni darem Ducha Świętego, okazują biskupowi i jego prezbiterium pomoc w posłudze słowa, ołtarza i miłości. Ustanowieni sługami ołtarza, głoszą Ewangelię, posługują przy sprawowaniu ofiary, rozdają Ciało i Krew Pańską.\
Niech przeto diakoni mają biskupa za ojca i służą mu pomocą jak samemu Panu Jezusowi Chrystusowi, Kapłanowi na wieki, obecnemu pośród swego ludu.

**25.** W czynnościach liturgicznych diakon powinien: towarzyszyć celebransowi; przy ołtarzu posługiwać przy mszale lub kielichu; kierować zgromadzeniem wiernych za pomocą odpowiednich zachęt; podawać intencje modlitwy powszechnej.

Jeśli nie ma innych posługujących, a zachodzi potrzeba, pełni także należące do nich funkcje.

Jeżeli ołtarz nie jest ustawiony w stronę wiernych, diakon zawsze winien się zwracać w ich kierunku, gdy wypowiada zachęty.

**26.** W sprawowaniu liturgii, której przewodniczy biskup, winno brać udział z zasady przynajmniej trzech diakonów: jeden posługuje przy Ewangelii i ołtarzu, dwaj zaś asystują biskupowi. Jeśli jest ich wielu, mogą podzielić funkcje między siebie, a przynajmniej jeden z nich niech się troszczy o czynne uczestnictwo wiernych.

### Akolici

**27.** W posłudze przy ołtarzu akolita ma do spełnienia właściwe mu funkcje, które sam winien wykonywać, choćby byli posługujący wyższego stopnia.

**28.** Akolita jest ustanowiony po to, aby pomagał diakonowi i posługiwał kapłanowi. Do niego należy posługiwanie przy ołtarzu, towarzyszenie diakonowi i kapłanowi przy czynnościach liturgicznych, zwłaszcza przy sprawowaniu Mszy świętej; może on też jako szafarz nadzwyczajny rozdawać Komunię świętą zgodnie z prawem.\
Jeśli zachodzi potrzeba, winien pouczać tych, którzy podczas czynności liturgicznych posługują do księgi, krzyża, świec, noszą kadzielnicę albo pełnią inne czynności. Wypada, aby w celebracjach, którym przewodniczy biskup, posługiwali akolici ustanowieni na mocy obrzędu, a jeśli jest ich wielu, podzielili funkcje między siebie.

### Lektorzy

**30.** W sprawowaniu liturgii lektor ma właściwą mu funkcję, którą on sam winien pełnić, choćby byli posługujący wyższego stopnia.

**31.** Lektor, który wśród posługujących niższego stopnia pojawia się historycznie najwcześniej, występuje we wszystkich Kościołach i zajmuje trwałą pozycję, zostaje ustanowiony do pełnienia tej właściwej mu funkcji, jaką jest czytanie słowa Bożego w zgromadzeniu liturgicznym. We Mszy i w innych czynnościach liturgicznych wykonuje on czytania oprócz Ewangelii. Pod nieobecność psałterzysty śpiewa psalm między czytaniami; gdy nie ma diakona, podaje intencje modlitwy powszechnej.\
Jeśli trzeba, troszczy się o przygotowanie wiernych, którzy mogą czytać w liturgii Pismo Święte. Wypada natomiast, aby w celebracjach, którym przewodniczy biskup, brali udział lektorzy ustanowieni na mocy obrzędu, a gdy jest ich wielu, by podzielili funkcje między siebie.

**32.** Pamiętając o godności słowa Bożego i ważności swojej posługi, lektor winien pilnie dbać o poprawność swej wymowy i starać się o to, by uczestnicy dokładnie słyszeli Boże słowo.\
Skoro innym zwiastuje słowo Boże, sam niech go uważnie słucha, starannie je rozważa i poświadcza swoim postępowaniem.

### Psałterzysta

**33.** Śpiew wykonywany między czytaniami ma wielkie znaczenie liturgiczne i duszpasterskie. Wypada, aby w celebracjach sprawowanych pod przewodnictwem biskupa, zwłaszcza w kościele katedralnym, występował psałterzysta czyli kantor, odznaczający się umiejętnością śpiewania psalmów oraz duchowym wyrobieniem. Jego zadaniem jest wykonywanie na sposób responsoryjny lub ciągły psalmu albo innej pieśni biblijnej oraz graduału i „Alleluja”, tak aby wierni znajdowali skuteczną pomoc w rozmyślaniu nad śpiewem i nad sensem tekstów.

### Mistrz ceremonii

**34.** Celem zapewnienia piękna, prostoty i porządku celebracji, szczególnie tej, której przewodniczy biskup, konieczny jest mistrz ceremonii, aby ją przygotował i poprowadził przy ścisłej współpracy z biskupem oraz innymi osobami odpowiedzialnymi za poszczególne jej części, zwłaszcza pod względem duszpasterskim.

Mistrz ceremonii powinien być naprawdę znawcą świętej liturgii, jej historii i znaczenia, jej praw i przepisów. Winien się także orientować w dziedzinie duszpasterstwa i tak kształtować święte obrzędy, aby lud owocnie w nich uczestniczył i by odznaczały się pożądanym pięknem.

Winien się troszczyć o przestrzeganie zasad świętych celebracji tak w zakresie ich ducha, jak i poszanowania prawomocnych tradycji Kościoła partykularnego, które mogą być pożyteczne z duszpasterskiego punktu widzenia.

**35.** Mistrz ceremonii winien w odpowiednim czasie uzgodnić ze śpiewakami, posługującymi i celebransami to, co mają czynić i mówić; podczas samej celebracji powinien się zachowywać z jak największą dyskrecją; nie wypowiadać zbytecznych słów, nie zajmować miejsca diakonów i posługujących u boku celebransa; wszystko winien wykonywać pobożnie, cierpliwie i starannie.

**36.** Mistrz ceremonii jest ubrany w albę lub w sutannę i komżę. Jeśli jest diakonem, może na czas celebracji ubrać dalmatykę i inne szaty właściwe dla swego stanu.

### Zakrystian

**37.** Zakrystian razem z mistrzem ceremonii i według jego dyspozycji przygotowuje obrzędy biskupie. Starannie rozkłada księgi konieczne do wygłaszania czytań i modlitw, szaty liturgiczne oraz inne przedmioty niezbędne do sprawowania liturgii. Czuwa nad tym, aby dźwiękiem dzwonów oznajmiać porę sprawowania obrzędów. Dba o ciszę i porządek w zakrystii. Stara się, aby przedmioty sakralne pochodzące z miejscowej tradycji nie były lekceważone, ale utrzymane w najlepszych warunkach. Jeśli konieczne jest wprowadzenie rzeczy nowych, w ich doborze należy uwzględniać wymogi współczesnej sztuki, bez pogoni za zwyczajną nowością.

**38.** Troska o piękno miejsca świętych obrzędów polega przede wszystkim na utrzymaniu czystości posadzki, ścian oraz wszelkich figur i przedmiotów, które są używane lub znajdują się na widoku. W podejściu do elementów zdobniczych należy unikać zarówno zbytniej okazałości jak i skąpstwa; trzeba zachowywać takie zasady prawdziwej sztuki, jak: szlachetna prostota i wyczucie tego, co słuszne. Niechaj umysłowość ludów i miejscowa tradycja dyktują wskazania co do tego, jakich należy używać przedmiotów i w jakim utrzymać je porządku, „byle z należną czcią i szacunkiem służyły świątyniom i obrzędom liturgicznym”.\
Przyozdobienie kościoła niech będzie takie, aby jawiło się jako znak miłości i szacunku dla Boga; aby Ludowi Bożemu ukazywało charakter właściwy poszczególnym obchodom oraz budziło radość serc i pobożność.

### Schola i wykonawcy muzyki

**39.** Wszyscy, którzy w szczególny sposób biorą udział w śpiewie i muzyce sakralnej: czy to dyrygent chóru, czy śpiewacy, organista czy inni, niech starannie zachowują dotyczące ich funkcji przepisy zamieszczone w księgach liturgicznych i w innych dokumentach wydanych przez Stolicę Apostolską.

**40.** Wykonawcy muzyki winni znać normy określające udział ludu w śpiewie. Powinni też czuwać nad tym, aby śpiew ujawniał powszechny charakter liturgii sprawowanej pod przewodnictwem biskupa. Dlatego należy dbać o to, by wierni potrafili wspólnie recytować i śpiewać należące do nich stałe części Mszy świętej nie tylko w języku ojczystym, ale i po łacinie.

**41.** Od Środy Popielcowej aż do momentu intonacji hymnu Chwała na wysokości Bogu we Mszy Wigilii Paschalnej grę na organach i na innych instrumentach ogranicza się tylko do podtrzymania śpiewu. Wyjątek od tej zasady stanowią: niedziela _Lætare_ (4 Niedziela Wielkiego Postu) oraz uroczystości i święta. W okresie Adwentu należy używać instrumentów muzycznych z umiarem właściwym dla tego czasu radosnego oczekiwania, nie uprzedzając pełnej radości płynącej z obchodu Narodzenia Pańskiego.

## Niektóre normy ogólne

### Wprowadzenie

**55.** Zgodnie z nauką Soboru Watykańskiego II trzeba dbać o to, aby obrzędy odznaczały się szlachetną prostotą. Odnosi się to zapewne również do liturgii biskupiej, chociaż nie należy w niej zaniedbywać szacunku i czci należnych biskupowi, w którym pośród wiernych obecny jest Pan Jezus i od którego, jako od arcykapłana, poniekąd wywodzi się i zależy ich chrześcijańskie życie.\
W obrzędach liturgicznych biskupa zazwyczaj biorą udział różne stany Kościoła i w ten sposób jaśniej ukazuje się jego misterium. Dlatego winna ujawniać się w tych obrzędach wzajemna miłość i cześć łącząca członki Mistycznego Ciała Chrystusa, aby także w liturgii spełniał się apostolski nakaz: „W okazywaniu czci jedni drugich wyprzedzajcie”.

Zanim więc przejdziemy do opisu poszczególnych obrzędów, stosowne będzie przytoczenie pewnych norm, które mają za sobą powagę tradycji i których należy przestrzegać.&#x20;

### Szaty i odznaki biskupa

**56.** Podczas sprawowania liturgii biskup używa takich samych szat jak prezbiter; wypada jednak, aby z okazji uroczystych celebracji zgodnie z tradycyjnym zwyczajem pod [ornat](../szaty-ministranckie-i-kaplanskie.md#ornat) nakładał [dalmatykę](../szaty-ministranckie-i-kaplanskie.md#dalmatyka), która zawsze może być biała, zwłaszcza przy udzielaniu święceń, błogosławieństwie opata i ksieni oraz przy poświęceniu kościoła i ołtarza.

**57.** Odznaki pontyfikalne biskupa są następujące: pierścień, [pastorał](../szaty-ministranckie-i-kaplanskie.md#pastoral-baculus-pastoralis), [mitra](../szaty-ministranckie-i-kaplanskie.md#mitra-infula), krzyż noszony na piersiach (pektorał), ponadto paliusz, jeśli na mocy prawa mu przysługuje.

**58.** Biskup zawsze winien nosić _pierścień_ jako odznakę wiary oraz oblubieńczej więzi z Kościołem, swoją Oblubienicą.

**59.** _Pastorału_ jako znaku urzędu pasterskiej posługi używa biskup na swoim terytorium; może też tej odznaki używać każdy biskup, który uroczyście sprawuje liturgię za zgodą miejscowego biskupa. Kiedy zaś wielu biskupów bierze udział w tej samej celebracji, pastorału używa tylko biskup, który przewodniczy.\
Trzymając zakrzywioną część pastorału przed sobą, czyli w stronę ludu, używa go biskup z zasady: gdy idzie w procesji, gdy słucha czytania Ewangelii, wygłasza homilię, przyjmuje śluby lub przyrzeczenia, wypowiada wyznanie wiary; podczas błogosławieństwa osób, jeśli nie ma wykonać gestu nałożenia rąk.

**60.** Podczas każdej celebracji liturgicznej biskup używa tylko jednej _mitry_, prostej lub ozdobnej, zależnie od charakteru obrzędu: kiedy siedzi, wygłasza homilię; gdy wypowiada powitania, przemówienia i zachęty, jeśli tuż potem nie musi zdjąć mitry; gdy uroczyście błogosławi lud; gdy spełnia gesty sakramentalne; gdy idzie w procesjach.\
Biskup nie używa mitry w następujących okolicznościach: w czasie modlitw wstępnych; przy wypowiadaniu oracji; w czasie modlitwy powszechnej; w czasie Modlitwy eucharystycznej; podczas czytania Ewangelii; podczas hymnów, gdy są śpiewane w postawie stojącej; w czasie procesji, w których niesie się Najświętszy Sakrament lub relikwie drzewa krzyża Pańskiego; wobec wystawionego Najświętszego Sakramentu. Wolno biskupowi nie używać mitry i pastorału, gdy przebywa niewielką odległość między jednym miejscem i drugim.

Odnośnie do używania mitry przy sprawowaniu sakramentów i sakramentaliów należy ponadto zachowywać przepisy podane niżej w odpowiednich miejscach.

**61.** _Krzyż_ noszony na piersiach nakłada biskup pod ornat lub pod dalmatykę, albo pod [kapę](../szaty-ministranckie-i-kaplanskie.md#kapa), ale na mucet. Zależnie od uznania może nałożyć krzyż na ornat.

**62.** Arcybiskup rezydencjalny, który otrzymał już od Biskupa Rzymskiego _paliusz_, nosi go na ornacie, kiedy na terytorium swojej jurysdykcji sprawuje Mszę wspólnotową (_Missa stationalis_), albo gdy ją celebruje ze szczególną okazałością oraz gdy udziela święceń, błogosławi opata lub ksieni, gdy sprawuje konsekrację dziewic oraz poświęcenie kościoła i ołtarza.\
Krzyż arcybiskupi niesie się wówczas, gdy arcybiskup po otrzymaniu paliusza, udaje się do kościoła celem sprawowania jakiejś czynności liturgicznej.

**63.** _Strój chórowy_ biskupa tak na terenie jego diecezji, jak i poza diecezją, obejmuje: fioletową sutannę; jedwabny fioletowy pas z jedwabnymi frędzlami zdobiącymi oba zakończenia (ale nie z pomponami); rokietę z lnianego lub innego płótna; fioletowy mucet (bez kaptura); krzyż noszony na piersiach, zawieszony na zielonym sznurze, przetykanym złotem; fioletową [piuskę](../szaty-ministranckie-i-kaplanskie.md#piuska); fioletowy [biret](../szaty-ministranckie-i-kaplanskie.md#biret) z pomponem.\
Kiedy nosi się fioletową sutannę, używa się także fioletowych skarpet. Noszenie zaś fioletowych skarpet wraz z sutanną czarną obszytą sznurkiem pozostaje do uznania.

**64.** Wielka kapa fioletowa, bez narzuty z gronostaju, może być używana tylko w diecezji i to w najuroczystsze święta.

### Szaty prezbiterów i innych posługujących

**65.** Szatą liturgiczną wspólną dla wszystkich szafarzy wyświęconych i ustanowionych jakiegokolwiek stopnia jest [alba](../szaty-ministranckie-i-kaplanskie.md#alba), przepasana na biodrach paskiem, jeżeli nie jest uszyta w taki sposób, że przylega do ciała nawet bez paska. Jeżeli alba nie osłania dokładnie zwykłego stroju koło szyi, przed przywdzianiem alby należy nałożyć [humerał](../szaty-ministranckie-i-kaplanskie.md#humeral). Alby nie można zastępować [komżą](../szaty-ministranckie-i-kaplanskie.md#komza), nawet nałożoną na sutannę, wtedy gdy wkłada się ornat lub dalmatykę albo gdy zamiast ornatu czy dalmatyki używa się samej stuły.\
Komżę zawsze należy nakładać na sutannę.\
Akolici, lektorzy oraz inni świeccy posługujący mogą ubierać albę lub inną szatę prawnie zatwierdzoną.

**66.** Prezbiter sprawujący Mszę świętą oraz inne czynności liturgiczne, połączone z nią bezpośrednio, na albę i stułę nakłada ornat, chyba że obowiązuje inny przepis.\
Kapłan nosi stułę zawieszoną na szyi i zwisającą na piersi.

Kapy używa kapłan podczas uroczystych celebracji liturgicznych poza Mszą świętą, podczas procesji oraz innych czynności świętych, zgodnie z przepisami dotyczącymi poszczególnych obrzędów.

Prezbiterzy, którzy uczestniczą w celebracji liturgicznej, ale nie koncelebrują, ubierają strój chórowy, jeśli są prałatami lub kanonikami; w innym przypadku nakładają komżę na sutannę.

**67.** Szatą własną diakona jest dalmatyka, którą nakłada na albę i stułę; gdy dalmatyki brak lub gdy obrzędy sprawowane są mniej uroczyście, diakon może jej nie nakładać. Diakon zakłada stułę na lewe ramię, prowadzi ją ukośnie przez piersi do prawego boku i tam ją spina (lub wiąże).

### ❗ Podstawowe oznaki szacunku

#### Oddanie czci księdze Ewangelii

**74.** We Mszy, podczas celebracji słowa i przedłużonej Wigilii, gdy głoszona jest Ewangelia, wszyscy stoją, zwróceni w kierunku tego, kto czyta. Diakon, uroczyście niosący księgę Ewangelii, udaje się na ambonę, poprzedzany przez ministranta z dymiącą kadzielnicą[\[67\]](zasady-ogolne.md#przypisy) oraz przez akolitów, niosących zapalone świece[\[68\]](zasady-ogolne.md#przypisy). Stanąwszy na ambonie, diakon, mając złożone ręce, pozdrawia lud, mówiąc: _Pan z wami_. Następnie mówi: _Słowa Ewangelii według świętego N._, kciukiem prawej ręki wykonując znak krzyża na księdze, na początku perykopy Ewangelii, którą ma odczytać, a potem na swoim czole, ustach i piersiach. W podobny sposób znak krzyża na swoim czole, ustach i piersiach wykonuje biskup oraz wszyscy inni. Potem, przynajmniej we Mszy wspólnotowej, diakon trzema ruchami kadzielnicy okadza księgę, to znaczy na środku, po lewej i po prawej stronie, oraz odczytuje Ewangelię.

Po odczytaniu Ewangelii diakon zanosi biskupowi księgę do ucałowania, albo sam ją całuje, chyba że zgodnie z numerem 73 Konferencja Episkopatu ustaliła inny znak oddania czci księdze Ewangelii.

Gdy nie ma diakona, prezbiter prosi biskupa o błogosławieństwo i otrzymawszy je, wygłasza Ewangelię w sposób wyżej opisany.

**75.** Wszyscy stoją podczas śpiewu lub recytacji pieśni z Ewangelii _Błogosławiony Pan, Bóg Izraela, Wielbi dusza moja Pana_ i _Teraz, o Panie, pozwól odejść swemu słudze;_ na ich rozpoczęcie wykonują znak krzyża.

#### Oddanie czci biskupowi i innym osobom

**76.** Posługujący oraz wszyscy, którzy z racji pełnionej funkcji podchodzą do biskupa, po jej spełnieniu odchodzą lub też przed nim przechodzą, oddają mu cześć przez głęboki ukłon.

**77.** Jeśli katedra biskupa znajduje się za ołtarzem, posługujący oddają cześć ołtarzowi lub biskupowi, zależnie od tego, czy podchodzą do ołtarza czy do biskupa; z uwagi na szacunek należny i biskupowi i ołtarzowi, w miarę możliwości winni unikać przechodzenia między biskupem i ołtarzem.

**78.** W przypadku, gdy w prezbiterium jest więcej biskupów, cześć okazuje się tylko temu, który przewodniczy.

**79.** Gdy biskup, ubrany w szaty wymienione wyżej w numerze 63, udaje się do kościoła celem przewodniczenia jakiejś czynności liturgicznej, zgodnie z miejscowym zwyczajem może zostać wprowadzony albo publicznie przez kanoników lub przez innych prezbiterów i kleryków ubranych w strój chórowy albo w komże nałożone na sutannę, lub też może się udać do kościoła w sposób zwyczajny i zostać przyjęty u wejścia przez duchowieństwo.

W obu przypadkach biskup idzie pierwszy: jeśli zaś jest arcybiskupem, idzie przed nim akolita niosący krzyż arcybiskupi z wizerunkiem Jezusa ukrzyżowanego zwróconym ku przodowi. Za biskupem idą po dwóch kanonicy, inni prezbiterzy i klerycy. U wejścia do kościoła jeden z godniejszych prezbiterów podaje biskupowi kropidło, chyba że przewiduje się potem pokropienie wodą zamiast aktu pokuty. Biskup z odkrytą głową żegna się przy pomocy kropidła umoczonego w pobłogosławionej wodzie, po czym kropi obecnych i oddaje kropidło. Następnie z towarzyszącymi mu osobami udaje się do kaplicy Najświętszego Sakramentu, krótko się modli, po czym wchodzi do zakrystii.

Może też biskup przybyć bezpośrednio do zakrystii i zostać tam przyjęty przez duchowieństwo.

**80.** Jeśli biskup przewodniczący celebracji jest ubrany w szaty liturgiczne, w procesji idzie zawsze sam, za prezbiterami, ale przed osobami, które mu asystują i idą nieco za nim.

**81.** Biskupowi, który przewodniczy lub bierze udział w celebracji, ubrany tylko w strój chórowy, towarzyszą dwaj kanonicy w stroju chórowym, względnie prezbiterzy albo diakoni ubrani w sutannę i komżę.

**82.** Jeśli prezydent państwa oficjalnie przybywa na liturgię, zostaje przyjęty u wejścia do kościoła przez biskupa ubranego w szaty liturgiczne; jeśli prezydent jest katolikiem, według uznania biskup podaje mu pobłogosławioną wodę, wita go zgodnie z przyjętym zwyczajem i idąc po jego lewej stronie, prowadzi go na przygotowane miejsce poza prezbiterium. Po zakończeniu liturgii pozdrawia go w drodze powrotnej od ołtarza.

**83.** Inni urzędnicy sprawujący najwyższą władzę w kraju, regionie lub w mieście, jeśli jest taka tradycja, zostają przyjęci u wejścia do kościoła, zależnie od miejscowych zwyczajów, przez jakiegoś zajmującego wyższe stanowisko kościelne prezbitera, który ich wita i prowadzi na wyznaczone miejsca. Biskup zaś może ich pozdrowić, kiedy udaje się do ołtarza w procesji na wejście i gdy wraca od ołtarza.

### ❗ Okadzenie

**84.** Okadzenie, jak to wynika ze świadectw Pisma Świętego (por. Ps 140, 2; Ap 8, 3), wyraża cześć i modlitwę.

**85.** Substancją, którą nakłada się do kadzielnicy, winno być samo czyste kadzidło o przyjemnym zapachu. Jeżeli dodaje się inne produkty, należy dbać o to, by kadzidła było o wiele więcej.

**86.** We Mszy wspólnotowej sprawowanej przez biskupa kadzidła należy używać:\
&#x20;    a) podczas procesji na wejście;\
&#x20;    b) na początku Mszy, do okadzenia ołtarza;\
&#x20;    c) w czasie procesji przed Ewangelią i podczas jej głoszenia;\
&#x20;    d) po złożeniu na ołtarzu chleba i kielicha – do okadzenia darów, krzyża, ołtarza, biskupa, koncelebransów i ludu;\
&#x20;    e) podczas ukazania Hostii i kielicha po konsekracji.

W innych formach Mszy świętej można używać kadzidła według uznania.

**87.** Ponadto zgodnie z przepisami ksiąg liturgicznych używa się kadzidła:\
&#x20;    a) przy poświęceniu kościoła i ołtarza;\
&#x20;    b) przy poświęceniu krzyżma świętego, kiedy niesie się w procesji pobłogosławione oleje;\
&#x20;    c) podczas wystawienia Najświętszego Sakramentu w monstrancji;\
&#x20;    d) w obrzędach pogrzebowych.

**88.** Oprócz tego używa się zwykle kadzidła podczas procesji w święto Ofiarowania Pańskiego, w Niedzielę Palmową, we Mszy Wieczerzy Pańskiej, w Wigilię Paschalną, w uroczystość Najświętszego Ciała i Krwi Pańskiej, w czasie uroczystego przeniesienia relikwii i zazwyczaj podczas uroczystych procesji.

**89.** Jeśli biskup przewodniczy uroczystej celebracji Jutrzni i Nieszporów, można dokonać okadzenia ołtarza, biskupa i ludu podczas śpiewu pieśni z Ewangelii.

**90.** Przy nakładaniu kadzidła do kadzielnicy biskup siedzi, jeśli znajduje się przy katedrze lub przy innym krześle; w innych przypadkach nakłada kadzidło stojąc, podczas gdy diakon podaje mu łódkę[\[73\]](zasady-ogolne.md#przypisy); po nałożeniu błogosławi kadzidło znakiem krzyża, nic nie mówiąc[\[74\]](zasady-ogolne.md#przypisy).

Następnie diakon odbiera kadzielnicę od akolity i podaje biskupowi[\[75\]](zasady-ogolne.md#przypisy).

**91. **_****_ Przed okadzeniem i po jego wykonaniu oddaje się głęboki ukłon w stronę okadzanej osoby lub rzeczy, z wyjątkiem ołtarza i darów złożonych na ofiarę we Mszy świętej[\[76\]](zasady-ogolne.md#przypisy).

**92.** _Trzema ruchami_ kadzielnicy okadza się Najświętszy Sakrament, relikwie świętego Krzyża i obrazy Chrystusa Pana wystawione do publicznej czci, dary złożone na ofiarę we Mszy świętej, krzyż ołtarzowy, ewangeliarz, paschał, biskupa lub prezbitera celebrującego, przedstawiciela władzy świeckiej, który urzędowo jest obecny podczas celebracji, chór i lud, ciało zmarłego.\
_Dwoma ruchami_ kadzielnicy okadza się relikwie i obrazy świętych wystawione do publicznej czci.

**93.** Ołtarz okadza się pojedynczymi ruchami kadzielnicy w ten sposób:\
&#x20;    a) jeśli ołtarz jest odsunięty od ściany, biskup okadza go, obchodząc dokoła;\
&#x20;    b) jeśli ołtarz nie jest odsunięty od ściany, biskup, przechodząc wzdłuż niego, okadza najpierw prawą, potem lewą stronę.\
Jeśli krzyż jest na ołtarzu lub obok niego, okadza się go przed okadzeniem ołtarza. Natomiast jeżeli jest za ołtarzem, biskup okadza go, gdy przed nim przechodzi.\
Dary ofiarne biskup okadza przed okadzeniem krzyża i ołtarza. Może też wykonać okadzenie darów, wykonując nad nimi znak krzyża kadzielnicą.

**94.** Najświętszy Sakrament okadza się w postawie klęczącej.

**95.** Relikwie i obrazy wystawione do publicznej czci wiernych okadza się przy okadzaniu ołtarza, we Mszy świętej tylko na początku celebracji.

**96.** Biskup, zarówno wtedy gdy jest przy ołtarzu jak i przy katedrze, przyjmuje okadzenie w postawie stojącej, bez mitry, chyba że już miał ją nałożoną przedtem.\
Koncelebransów okadza diakon razem.

Wreszcie diakon okadza lud, stojąc w miejscu najbardziej do tego odpowiednim. Kanoników nie koncelebrujących lub zgromadzonych w chórze okadza się razem z ludem, chyba że układ miejsca sugeruje coś innego.

Odnosi się to również do innych obecnych biskupów.

**97.** Biskupa, który przewodniczy, ale Mszy nie sprawuje, okadza się po okadzeniu celebransa lub koncelebransów.\
Po okadzeniu biskupa, jeśli istnieje taki zwyczaj, okadza się rządcę państwa, który z racji urzędu przybywa na sprawowanie liturgii.

**98.** Zachęt lub modlitw, które mają być słyszalne dla wszystkich, biskup nie powinien wypowiadać, zanim nie zakończy się okadzenie.

### Używanie pobłogosławionej wody

**110.** Zgodnie z chwalebnym zwyczajem, który upamiętnia przyjęcie chrztu, wierni wchodzący do kościoła żegnają się dłonią umoczoną w pobłogosławionej wodzie, nalanej do kropielnicy przy wejściu.

**111.** Kiedy biskup wchodzi do kościoła, ktoś z godniejszych przedstawicieli miejscowego prezbiterium podaje biskupowi kropidło umoczone w pobłogosławionej wodzie. Biskup żegna się nią i kropi obecnych, po czym oddaje kropidło.

**112.** Czynności te opuszcza się, jeśli biskup wchodzi do kościoła w szatach liturgicznych, i kiedy we Mszy niedzielnej odbywa się pokropienie zamiast aktu pokuty.

**113.** O pokropieniu ludu, jakie odbywa się w Wigilię Paschalną oraz w czasie poświęcenia kościoła, będzie mowa niżej w numerach 376 i 908n.

**114.** Pokropienie rzeczy, które zostają pobłogosławione, odbywa się zgodnie z przepisami ksiąg liturgicznych.

## Przypisy

[\[67\]](zasady-ogolne.md#podstawowe-oznaki-szacunku) Por. OWMR 132–134. Zgodnie z rzymskim zwyczajem, gdy ministrant niosący kadzielnicę idzie w procesji, „uniósłszy równo obie ręce ku górze, trzyma kadzielnicę w prawej ręce z dużym palcem włożonym w większe kółko łańcuszka, zaś z palcem średnim włożonym do mniejszego kółka, unosząc i podtrzymując pokrywkę kadzielnicy; w lewej ręce trzyma stopę łódki z kadzidłem i łyżeczką” (_Ceremoniał biskupów_, wyd. 1886, I, XI, 7).

[\[68\]](zasady-ogolne.md#podstawowe-oznaki-szacunku) Por. OWMR 133.175. Zgodnie z rzymskim zwyczajem akolici „trzymają świecznik w prawej ręce; ale ten który idzie z prawej strony podtrzymuje lewą ręką podstawę świecznika, prawą zaś trzyma świecznik w środku; ten, który idzie z lewej strony, podtrzymuje prawą ręką podstawę świecznika, lewą zaś trzyma świecznik w środku” (_Ceremoniał biskupów,_ wyd. 1886, I, XI, 8).

[\[73\]](zasady-ogolne.md#okadzenie) Do biskupa mogą podejść dwaj akolici niosący kadzielnicę i łódkę, względnie jeden akolita niosący oba przedmioty, tzn. w lewej ręce kadzielnicę z rozżarzonymi węglami, w prawej zaś łódkę z kadzidłem i łyżeczką (por. _Ceremoniał biskupów,_ wyd. 1886, I, XXIII, 1).

[\[74\]](zasady-ogolne.md#okadzenie) Por. OWMR 277. Diakon przyjmuje z ręki akolity półotwartą łódkę z tkwiącą w niej łyżeczką, oraz podaje ją biskupowi. Biskup bierze łyżeczkę, trzykrotnie nabiera nią kadzidło z łódki i trzy razy zasypuje je do kadzielnicy. Potem oddaje usługującemu łyżeczkę, a następnie prawą ręką czyni znak krzyża nad kadzidłem wsypanym do kadzielnicy (por. _Ceremoniał biskupów,_ wyd. 1886, I, XXIII, 1–2).

[\[75\]](zasady-ogolne.md#okadzenie) Diakon „oddaje łódkę akolicie, od którego otrzymał kadzielnicę, i podaje kadzielnicę biskupowi, wkładając do lewej ręki biskupa zwieńczenie łańcuszków, kadzielnicę zaś do jego ręki prawej” (por. _Ceremoniał biskupów,_ wyd. 1886, I. IX, 1).

[\[76\]](zasady-ogolne.md#okadzenie) Ten, kto okadza, „trzyma w lewej ręce zwieńczenie łańcuszków podtrzymujących kadzielnicę, w prawej zaś te same łańcuszki razem złączone nad kadzielnicą i tak podtrzymuje kadzielnicę, aby wygodnie mógł nim poruszać i pociągać ku sobie”. „Niech uważa, aby poruszał się w sposób poważny i estetyczny, bez wykonywania ruchów ciałem i głową podczas poruszania kadzielnicą; lewą rękę podtrzymującą zwieńczenie łańcuszków winien trzymać nieruchomo przed piersiami; prawą zaś ręką i przedramieniem poruszać wraz z kadzielnicą w sposób zręczny i płynny” (por. Ceremoniał biskupów, wyd. 1886, I, XXIII, 4 i 8).

## Pełny tekst Ceremoniału liturgicznej posługi biskupów

{% file src="../.gitbook/assets/Ceremoniał liturgicznej posługi biskupów.pdf" %}

## Bibliografia

* _Cæremoniale Episcoporum_, Roma 1984\
  _Ceremoniał liturgicznej posługi biskupów_, Rzym 1984
