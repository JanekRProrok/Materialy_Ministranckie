---
description: >-
  Informacje co przygotować do Liturgii oraz jak przebiega Sakrament
  Bierzmowania
---

# Bierzmowanie

## Bierzmowanie

**472.** Biskup jest zwyczajnym szafarzem bierzmowania. Zwykle on sam udziela tego sakramentu, aby wyraźniej występował jego związek z pierwszym zstąpieniem Ducha Świętego w dniu Pięćdziesiątnicy, kiedy Apostołowie napełnieni Duchem Świętym sami przekazywali Go wiernym przez nałożenie rąk. Otrzymanie Ducha Świętego przez posługę biskupa wskazuje również na ściślejszą więź, jaka łączy bierzmowanych z Kościołem, oraz na otrzymane polecenie dawania Chrystusowi świadectwa wśród ludzi.

**473.** W przypadku, gdy jest to rzeczywiście konieczne, np. z powodu wielkiej liczby kandydatów do bierzmowania, biskup do pomocy w udzielaniu sakramentu może zaprosić prezbiterów. Wypada, aby byli nimi ci prezbiterzy, którzy: \
&#x20;    a) pełnią specjalny urząd lub zadanie w diecezji, a mianowicie wikariusza generalnego, wikariusza biskupiego lub dziekana;\
&#x20;    b) albo są proboszczami miejscowości, w których udziela się bierzmowania, proboszczami miejscowości, do których należą kandydaci do bierzmowania, lub prezbiterami, którzy włożyli specjalny trud w katechetyczne przygotowanie kandydatów do bierzmowania.

**474.** Do udzielania bierzmowania należy przygotować:\
&#x20;    a) szaty liturgiczne potrzebne do celebracji, zależnie od tego, czy obrzęd ma się odbyć w połączeniu ze Mszą świętą, czy poza Mszą, zgodnie z tym, co będzie podane niżej (w numerach 475 i 490);\
&#x20;    b) krzesła dla biskupa i prezbiterów, którzy mu pomagają;\
&#x20;    c) naczynie (lub naczynia) z krzyżmem świętym;\
&#x20;    d) Pontyfikał Rzymski;\
&#x20;    e) to, co jest potrzebne do umycia rąk po namaszczeniu bierzmowanych;\
&#x20;    f) gdy bierzmowania udziela się w czasie Mszy świętej i rozdaje się Komunię świętą pod obiema postaciami, odpowiedniej wielkości kielich.

Celebracja odbywa się z zasady przy katedrze. Jeśli jednak jest to konieczne dla zapewnienia uczestnictwa wiernych, należy przygotować dla biskupa krzesło przed ołtarzem lub w innym bardziej odpowiednim miejscu.

### Bierzmowanie w czasie Mszy świętej

**475.** Ze wszech miar wypada, aby biskup sprawował Mszę świętą. Prezbiterzy, którzy będą mu pomagać w udzielaniu bierzmowania, niech z nim koncelebrują. Wszyscy więc ubierają szaty wymagane przy sprawowaniu Mszy świętej.\
Jeśli natomiast ktoś inny celebruje Mszę świętą, wypada, aby biskup przewodniczył liturgii słowa i na koniec udzielił błogosławieństwa, jak podano wyżej (w numerach 175–185). W tym przypadku biskup nakłada albę, krzyż noszony na piersiach, stułę i kapę odpowiedniego koloru; używa też mitry i pastorału. Prezbiterzy, którzy będą mu pomagać w udzielaniu bierzmowania, jeśli nie koncelebrują, ubierają komżę na sutannę lub albę, stułę i zależnie od okoliczności, kapę.

**476.** W dniach, w których dozwolone są _Msze obrzędowe_, można sprawować _Mszę przy udzielaniu bierzmowania_, z własnymi czytaniami, w szatach czerwonych lub białych.

Jeśli natomiast nie sprawuje się Mszy obrzędowej, można wziąć jedno z czytań podanych na tę Mszę w lekcjonarzu. W dniach wymienionych w numerach 1–4 _Tabeli pierwszeństwa dni liturgicznych_ sprawuje się Mszę świętą z dnia, z własnymi czytaniami.\
Zawsze można zastosować formułę końcowego błogosławieństwa przeznaczoną dla _Mszy obrzędowej._

**477.** Wejście do kościoła, obrzędy wstępne i liturgia słowa odbywają się, jak zwykle, aż do Ewangelii włącznie.

**478.** Po odczytaniu Ewangelii biskup zasiada na katedrze lub na innym przygotowanym krześle, i otrzymuje mitrę. W pobliżu biskupa siadają prezbiterzy, którzy będą mu pomagać.

Zależnie od miejscowego zwyczaju kandydatów do bierzmowania przedstawia proboszcz albo inny prezbiter lub diakon albo katecheta, w ten sposób: jeżeli to możliwe, każdego kandydata wzywa się imiennie i pojedynczo wchodzą oni do prezbiterium; jeżeli są to dzieci, prowadzi je jeden ze świadków bierzmowania albo jedno z rodziców. Kandydaci stają przed biskupem.\
__Jeżeli jest bardzo dużo kandydatów do bierzmowania, nie wzywa się ich imiennie, lecz ustawia w odpowiednim miejscu przed biskupem.

**479.** Biskup wygłasza krótką homilię, w której wyjaśnia odczytane perykopy biblijne i w ten sposób wprowadza kandydatów, ich świadków i rodziców oraz całe zgromadzenie wiernych w głębsze rozumienie misterium bierzmowania. Może to uczynić słowami podanymi w pontyfikale.

**480.** Po homilii biskup, siedząc w mitrze i z pastorałem, zwraca się do stojących przed nim kandydatów, aby przez odpowiedzi na zadawane im pytania odnowili swoje przyrzeczenia chrzcielne. Do tego wyznania przyłącza się biskup, głosząc wiarę Kościoła. Zgromadzenie wiernych wyraża swoją zgodę, odpowiadając: _Amen_ lub wykonując odpowiedni śpiew.

**481.** Następnie biskup oddaje pastorał i, po zdjęciu mitry, wstaje (prezbiterzy, których biskup zaprosił do pomocy, stają obok niego). Mając ręce złożone, zwraca się do ludu z zachętą: _Najmilsi, prośmy Boga Ojca wszechmogącego_. Wszyscy przez chwilę modlą się w milczeniu.\
Potem biskup (i prezbiterzy, których zaprosił do pomocy) wyciągają ręce nad kandydatami do bierzmowania. Sam tylko biskup odmawia modlitwę: Boże wszechmogący, Ojcze naszego Pana, Jezusa Chrystusa.

**482.** Biskup siada i otrzymuje mitrę. Podchodzi do niego diakon trzymający naczynie, lub naczynia z krzyżmem świętym. Jeśli prezbiterzy mają pomagać biskupowi w udzielaniu namaszczenia, diakon przynosi biskupowi wszystkie naczynia z krzyżmem, który je następnie wręcza kolejno podchodzącym do niego prezbiterom.

**483.** Następnie kandydaci do bierzmowania pojedynczo podchodzą do biskupa i do prezbiterów albo, jeśli przemawiają za tym okoliczności, biskup w mitrze i z pastorałem oraz prezbiterzy podchodzą kolejno do każdego kandydata. Świadek bierzmowania kładzie prawą rękę na ramieniu kandydata i podaje jego imię albo też sam kandydat podaje swoje imię.

**484.** Biskup (lub prezbiter) zwilża wielki palec prawej ręki krzyżmem i kreśli nim znak krzyża na czole kandydata mówiąc: _N., przyjmij znamię Daru Ducha Świętego_. Bierzmowany odpowiada: _Amen._ Biskup (prezbiter) dodaje: _Pokój z tobą_. Bierzmowany: _I z duchem twoim_. W czasie namaszczenia można śpiewać odpowiednią pieśń.

**485.** Po namaszczeniu biskup (i prezbiterzy) myją ręce.

**486.** Następnie biskup, stojąc bez mitry, rozpoczyna i kończy modlitwę powszechną.

**487.** Nie odmawia się wyznania wiary, ponieważ już się odbyło w formie dialogu biskupa z kandydatami. Mszę świętą sprawuje się dalej, jak zwykle.\
Podczas śpiewu na przygotowanie darów niektórzy z bierzmowanych mogą przynieść do ołtarza chleb, wino i wodę na Eucharystię.\
W Modlitwie eucharystycznej stosuje się podaną w mszale formułę wspomnienia bierzmowanych.\
Bierzmowani, ich świadkowie, rodzice, katecheci i bliscy mogą przyjąć Komunię świętą pod obiema postaciami.

**488.** Udzielając błogosławieństwa pod koniec Mszy świętej, biskup może posłużyć się formułą błogosławieństwa uroczystego albo modlitwą nad ludem, podaną w Pontyfikale Rzymskim.

Nowo bierzmowani stają przed biskupem. Biskup, stojąc w mitrze, mówi: _Pan z wami_. Wszyscy: _I z duchem twoim_. Jeden z diakonów może wezwać wiernych: _Pochylcie głowy na błogosławieństwo_. Biskup wyciąga ręce nad ludem i odmawia wezwania błogosławieństwa. Po ostatniej formule składa ręce, otrzymuje pastorał i mówi: _Błogosławieństwo Boga wszechmogącego_, oraz wykonując nad ludem potrójny znak krzyża, dodaje: _Ojca + i Syna , + i Ducha + Świętego niechaj zstąpi na was i pozostanie na zawsze_. Wszyscy: _Amen_.\
Biskup może również udzielić błogosławieństwa, posługując się formułami podanymi niżej w numerach 1136–1137.

**489.** Diakon odsyła lud mówiąc: _Idźcie w pokoju Chrystusa_. Wszyscy: _Bogu niech będą dzięki._

## Bibliografia

* _Cæremoniale Episcoporum_, Roma 1984\
  _Ceremoniał liturgicznej posługi biskupów_, Rzym 1984
