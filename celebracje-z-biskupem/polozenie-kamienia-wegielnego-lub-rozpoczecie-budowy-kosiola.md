---
description: >-
  Informacje co przygotować do obrzędu położenia kamienia węgielnego lub
  rozpoczęcia budowy kościoła oraz jak on przebiega.
---

# Położenie kamienia węgielnego lub rozpoczęcie budowy kościoła

## Wprowadzenie

**856.** Na rozpoczęcie budowy nowego kościoła należy sprawować obrzędy, aby uprosić Boże błogosławieństwo dla podjętego dzieła, a wiernych pouczyć, że budynek wzniesiony z kamieni będzie widzialnym znakiem żywego Kościoła, czyli budowli Bożej, którą oni sami stanowią.\
Zgodnie ze zwyczajem liturgicznym obrzędy te obejmują błogosławieństwo placu przeznaczonego pod nowy kościół oraz błogosławieństwo i położenie kamienia węgielnego.\
Jeżeli ze względu na konstrukcję i sposób budowania nie kładzie się kamienia węgielnego, należy sprawować obrzędy błogosławieństwa placu przeznaczonego pod nowy kościół, aby poświęcić Bogu rozpoczęcie dzieła budowy.

**857.** Obrzędy położenia kamienia węgielnego lub rozpoczęcia budowy nowego kościoła można sprawować w jakimkolwiek dniu, z wyjątkiem Triduum Paschalnego. Wypada wyznaczyć taki dzień, w którym wierni mogą liczniej się zgromadzić.

**858.** Jest wskazane, aby obrzędy te sprawował biskup diecezji. Jeśli sam nie może tego dokonać, niech zleci to zadanie innemu biskupowi lub prezbiterowi, zwłaszcza temu, który jest jego współpracownikiem i pomocnikiem w pracy duszpasterskiej w diecezji lub we wspólnocie, dla której ma być zbudowany nowy kościół.

**859.** Wiernych należy wcześniej powiadomić o dniu i godzinie obrzędów. Ponadto proboszcz lub inni duszpasterze i katecheci pouczą ich o znaczeniu obrzędu, jak również o należnym szacunku dla kościoła, który dla nich się buduje. Trzeba także zachęcić wiernych do niesienia dobrowolnej i chętnej pomocy przy budowie kościoła.

**860.** W miarę możliwości należy wyraźnie oznaczyć plac budowy kościoła, tak by można było go obejść dokoła.

**861.** W miejscu, gdzie ma być ołtarz, należy zatknąć drewniany krzyż odpowiedniej wielkości.

**862.** Do sprawowania obrzędów należy przygotować:\
&#x20;    a) Pontyfikał Rzymski i lekcjonarz;\
&#x20;    b) krzesło dla biskupa;\
&#x20;    c) jeżeli ma być wmurowany: kamień węgielny, który zgodnie ze zwyczajem powinien być ociosany i narożny, a także zaprawę cementową oraz narzędzia służące do umieszczenia kamienia w przewidzianym miejscu;\
&#x20;    d) naczynie z wodą pobłogosławioną i kropidło;\
&#x20;    e) kadzielnicę z łódką do kadzidła i łyżeczką;\
&#x20;    f) krzyż procesyjny oraz świeczniki dla posługujących.

Należy przygotować urządzenia nagłośniające, aby zebrany lud mógł dobrze słyszeć czytania, modlitwy i pouczenia.

**863.** Przy sprawowaniu obrzędów używa się szat liturgicznych koloru białego lub koloru danego święta. Należy więc przygotować:\
&#x20;    a) dla biskupa: albę, stułę, kapę, mitrę i pastorał;\
&#x20;    b) dla prezbitera, jeśli przewodniczy obrzędowi: albę, stułę i kapę;\
&#x20;    c) dla diakonów: alby, stuły, i w miarę możliwości dalmatyki;\
&#x20;    d) dla innych posługujących: alby lub inne szaty prawnie uznane.

## Dojście do miejsca budowy kościoła

**864.** Zgromadzenie ludu i dojście do miejsca, w którym sprawuje się obrzędy, zależnie od okoliczności czasu i miejsca odbywa się w jednej z dwóch niżej opisanych form.

### Forma pierwsza: Procesja

**865.** W oznaczonej porze wierni gromadzą się w odpowiednim miejscu i stamtąd procesjonalnie udają się na miejsce budowy.

**866.** Biskup ubrany w szaty, w mitrze i z pastorałem, albo – według uznania – mając na sobie rokietę, mucet, krzyż noszony na piersiach i stułę (w tym przypadku bez mitry i pastorału), razem z posługującymi udaje się do zgromadzonego ludu oraz po oddaniu mitry i pastorału pozdrawia wiernych słowami: _Miłość Boga Ojca_. Można użyć innych słów, zwłaszcza wziętych z Pisma Świętego.\
Następnie biskup krótko przemawia do wiernych, aby ich przygotować do udziału w obrzędach i wyjaśnić ich znaczenie.

**867.** Po przemówieniu biskup mówi: _Módlmy się._ Wszyscy przez chwilę modlą się w milczeniu. Potem biskup odmawia modlitwę: _Boże, Ty tak zbudowałeś Kościół._

**868.** Po modlitwie biskup otrzymuje mitrę i pastorał. Jeżeli okoliczności za tym przemawiają, diakon wzywa: _Idźmy w pokoju_. Procesja wyrusza w zwykłym porządku. Na czele idzie ministrant z dymiącą kadzielnicą; za nim ministrant z krzyżem między dwoma posługującymi niosącymi zapalone świece; następnie duchowieństwo, biskup z diakonami asystującymi i z innymi posługującymi, w końcu wierni. W czasie procesji śpiewa się Psalm 84\[83] z antyfoną: _Dusza ma tęskni za świątynią Pana_. Można również śpiewać odpowiednią pieśń. Następuje czytanie słowa Bożego, jak to jest podane niżej w numerach 871–872.

### Forma druga: Zgromadzenie w miejscu, gdzie ma być zbudowany kościół.

**869.** Jeżeli procesja nie może się odbyć albo wydaje się niedogodna, wierni gromadzą się w miejscu, gdzie ma być zbudowany nowy kościół. Gdy lud się zgromadzi, śpiewa się aklamację: _Niech Wiekuisty ześle trwały pokój_. Można również śpiewać odpowiednią pieśń. Biskup ubrany w albę, stułę i kapę, mając krzyż noszony na piersiach oraz mitrę i pastorał, albo – według uznania – rokietę, mucet, krzyż noszony na piersiach i stułę (w tym przypadku bez mitry i pastorału), razem z posługującymi udaje się do zgromadzonego ludu oraz po oddaniu mitry i pastorału pozdrawia lud słowami: _Miłość Boga Ojca_. Może użyć innych słów, zwłaszcza wziętych z Pisma świętego. Lud odpowiada: _I z duchem twoim._\
__Następnie biskup krótko przemawia do wiernych, aby ich przygotować go do udziału w obrzędach i wyjaśnić ich znaczenie.

**870.** Po przemówieniu biskup mówi: _Módlmy się_. Wszyscy przez chwilę modlą się w milczeniu. Potem biskup odmawia modlitwę: _Boże, Ty tak zbudowałeś Kościół._

#### Czytanie Słowa Bożego&#x20;

**871.** Biskup siada i otrzymuje mitrę. Czyta się jeden lub kilka odpowiednich tekstów Pisma Świętego. Należy je wybrać przede wszystkim spośród perykop przewidzianych w lekcjonarzu mszalnym na obrzędy poświęcenia kościoła i przepleść psalmem responsoryjnym albo innym odpowiednim śpiewem.

**872.** Po czytaniach biskup – jeśli uzna za stosowne - siedząc z pastorałem i w mitrze, wygłasza homilię, w której na podstawie czytań biblijnych wyjaśnia znaczenie obrzędów: Chrystus jest kamieniem węgielnym Kościoła; budowla, którą ma wznieść żywy Kościół złożony z wiernych, będzie domem Bożym i zarazem domem ludu Bożego.

**873.** Po homilii zgodnie z miejscowym zwyczajem można odczytać akt błogosławieństwa kamienia węgielnego i rozpoczęcia budowy kościoła, przeznaczony do wmurowania razem z kamieniem węgielnym w przewidzianym miejscu budowli. Dokument podpisuje biskup i przedstawiciele zajmujących się budową kościoła.

#### Błogosławieństwo placu pod budowę nowego kościoła

**874.** Po homilii biskup oddaje pastorał i mitrę oraz wstaje. Rozkłada ręce i błogosławi plac pod budowę nowego kościoła, odmawiając modlitwę: _Boże, Ty swoją świętością napełniasz cały świat_. Wszyscy odpowiadają: _Amen_. Następnie otrzymuje mitrę i mając obok siebie diakonów, pobłogosławioną wodą kropi plac pod kościół. Może to zrobić, stojąc w miejscu albo procesjonalnie z posługującymi obchodząc fundamenty. Wówczas śpiewa się Psalm 48\[47] z antyfoną: _Jak drogie kamienie wszystkie Twoje mury_. Można również śpiewać odpowiednią pieśń.

#### Błogosławieństwo i położenie kamienia węgielnego

**875.** Po błogosławieństwie placu odbywa się albo błogosławieństwo i położenie kamienia węgielnego (niżej, numery 876–877) albo, jeżeli nie przewiduje się położenia kamienia węgielnego, następuje zakończenie obrzędów (niżej, numery 878–879).

**876.** Biskup z asystującymi mu diakonami podchodzi do miejsca, w którym należy umieścić kamień węgielny. Oddaje mitrę i mając ręce złożone, mówi: _Módlmy się_. Wszyscy przez chwilę modlą się w milczeniu. Następnie biskup rozkłada ręce i błogosławi kamień, mówiąc: _Boże, Ojcze Święty_. Wszyscy odpowiadają: _Amen_.\
Jeżeli przemawiają za tym okoliczności, biskup kropi kamień wodą pobłogosławioną i okadza. Następnie otrzymuje mitrę.

**877.** W przewidzianym miejscu kościoła biskup umieszcza kamień węgielny w milczeniu lub, zależnie od okoliczności, wypowiada słowa: _Z wiarą w Jezusa Chrystusa_ albo inne, odpowiednio dobrane. Murarz spaja kamień zaprawą. W tym czasie można śpiewać antyfonę: _Dom Pański jest dobrze zbudowany na mocnej skale_. Można również wykonać odpowiednią pieśń.

#### Zakończenie obrzędu

**878.** Po skończeniu śpiewu biskup oddaje mitrę. Następuje modlitwa powszechna ujęta w słowach podanych w pontyfikale lub podobnych. Po ostatnim wezwaniu biskup zachęca do odmówienia modlitwy Pańskiej, którą wszyscy wypowiadają. Potem biskup dodaje modlitwę: _Uwielbiamy Ciebie, Panie_.

**879.** Biskup otrzymuje mitrę i pastorał oraz błogosławi lud w sposób niżej opisany w numerach: 1136–1137. Diakon odsyła lud: _Idźcie w pokoju Chrystusa_. Wszyscy: _Bogu niech będą dzięki_.\
Jeżeli po położeniu kamienia węgielnego sprawuje się Mszę świętą na placu budowy kościoła, należy wybrać albo formularz z dnia albo o tytule kościoła.

## Bibliografia

* _Cæremoniale Episcoporum_, Roma 1984\
  _Ceremoniał liturgicznej posługi biskupów_, Rzym 1984
