---
description: >-
  Informacje co przygotować do Liturgii oraz jak przebiega Msza celebrowana
  przez biskupa.
---

# Msza celebrowana przez biskupa

## Msza wspólnotowa biskupa diecezjalnego

### Wprowadzenie

**119.** Kiedy biskup jako arcykapłan swojej owczarni, otoczony prezbiterami i posługującymi, sprawuje Eucharystię, zwłaszcza w kościele katedralnym, w niej zaś święty lud Boży uczestniczy w sposób pełny i czynny, następuje ujawnienie się lokalnego Kościoła.\
Ta Msza zwana wspólnotową (_Missa stationalis_) ukazuje zarówno jedność miejscowego Kościoła, jak i różnorodność posług pełnionych w łączności z biskupem.\
Dlatego winni się na nią gromadzić liczni wierni, prezbiterzy powinni koncelebrować z biskupem, diakoni, akolici i lektorzy winni pełnić swoje funkcje.

**120.** Ten sposób sprawowania Mszy należy praktykować zwłaszcza w większe uroczystości roku liturgicznego, kiedy biskup poświęca krzyżmo święte, we Mszy Wieczerzy Pańskiej w Wielki Czwartek, w obchodach ku czci świętego założyciela miejscowego Kościoła lub patrona diecezji, w rocznicę mianowania lub święceń biskupa, w dniach wielkich zgromadzeń ludu chrześcijańskiego oraz podczas wizytacji duszpasterskiej.

**121.** Msza wspólnotowa winna być śpiewana zgodnie z zasadami podanymi w _Ogólnym wprowadzeniu do Mszału Rzymskiego._

**122.** Wypada, aby w sprawowaniu Mszy wspólnotowej uczestniczyło przynajmniej trzech diakonów: jeden z nich winien usługiwać do Ewangelii i przy ołtarzu, dwaj mają asystować biskupowi. Jeśli jest ich więcej, niech podzielą funkcje między siebie, z tym że jeden niech czuwa nad czynnym uczestnictwem wiernych. Jeśli nie ma diakonów, należące do nich funkcje winni pełnić prezbiterzy, którzy ubrani w szaty kapłańskie koncelebrują z biskupem, choćby byli obowiązani sprawować inną Mszę dla duszpasterskiego dobra wiernych.

**123.** Jeśli przy kościele katedralnym istnieje kapituła, wypada aby wszyscy kanonicy koncelebrowali z biskupem Mszę wspólnotową, choć nie powinni być wykluczeni także inni prezbiterzy.\
Jeżeli są obecni biskupi i kanonicy nie koncelebrujący, winni brać udział w stroju chórowym.

**124.** Jeśli z uwagi na szczególne okoliczności nie można połączyć ze Mszą wspólnotową godziny kanonicznej, zaś kapituła jest obowiązana do modlitwy chórowej, w odpowiednim czasie winna tę godzinę odmówić.

**125.** Należy przygotować:

a) w odpowiednich miejscach w prezbiterium:

* [mszał](../ksiegi-liturgiczne.md);
* [lekcjonarz](../ksiegi-liturgiczne.md);
* teksty dla koncelebransów;
* teksty modlitwy powszechnej dla biskupa i diakona;
* księgę śpiewów;
* odpowiedniej wielkości [kielich](../przedmioty-liturgiczne.md#kielich), nakryty [welonem](../przedmioty-liturgiczne.md#welon-kielichowy);
* ([palkę](../przedmioty-liturgiczne.md#palka));
* [korporał](../przedmioty-liturgiczne.md#korporal);
* [puryfikaterze](../przedmioty-liturgiczne.md#puryfikaterz);
* misę, dzbanek z wodą i ręcznik;
* [naczynie z wodą](../przedmioty-liturgiczne.md#aspersorium) do pobłogosławienia, jeśli ma być użyta w akcie pokuty;
* pateny do Komunii wiernych;

b) w stosownym miejscu:

* chleb, wino i wodę (oraz inne dary);

c) w zakrystii:

* [księgę Ewangelii](../ksiegi-liturgiczne.md);
* [kadzielnicę](../przedmioty-liturgiczne.md#trybularz) i [łódkę](../przedmioty-liturgiczne.md#navicula) z kadzidłem;
* [krzyż procesyjny](../przedmioty-liturgiczne.md#krzyz-procesyjny);
* siedem świeczników (lub przynajmniej dwa świeczniki) z zapalonymi świecami;

ponadto:

* dla biskupa: miskę, dzbanek z wodą i ręcznik; [humerał](../szaty-ministranckie-i-kaplanskie.md#humeral), [albę](../szaty-ministranckie-i-kaplanskie.md#alba), [pasek](../szaty-ministranckie-i-kaplanskie.md#cingulum), krzyż noszony na piersiach, [stułę](../szaty-ministranckie-i-kaplanskie.md#stula), [dalmatykę](../szaty-ministranckie-i-kaplanskie.md#dalmatyka), [ornat](../szaty-ministranckie-i-kaplanskie.md#ornat) (paliusz dla metropolity), [piuskę](../szaty-ministranckie-i-kaplanskie.md#piuska), [mitrę](../szaty-ministranckie-i-kaplanskie.md#mitra-infula), pierścień, [pastorał](../szaty-ministranckie-i-kaplanskie.md#pastoral-baculus-pastoralis);
* dla koncelebransów: humerały, alby, paski, stuły, ornaty;
* dla diakonów: humerały, alby, paski, stuły, dalmatyki;
*   dla innych posługujących: humerały, alby, paski; albo [komże](../szaty-ministranckie-i-kaplanskie.md#komza), które mają być

    nałożone na [sutannę](../szaty-ministranckie-i-kaplanskie.md#sutanna); lub inne prawnie zatwierdzone szaty.

Szaty liturgiczne mają być w kolorze przewidzianym dla danej Mszy, albo w kolorze świątecznym.&#x20;

### Przybycie i przygotowanie biskupa

**126.** Gdy biskup zgodnie ze wskazaniami podanymi wyżej w numerze 79 zostanie powitany, udaje się do zakrystii. Tu przy pomocy diakonów asystujących i innych, którzy mając pełnić posługi, przed jego przyjściem ubrali szaty liturgiczne, biskup zdejmuje kapę lub mucet i według uznania także rokietę, myje ręce, po czym nakłada humerał, albę, pasek, krzyż noszony na piersiach, stułę, dalmatykę i ornat.\
Następnie jeden z diakonów nakłada biskupowi mitrę; jeśli zaś jest arcybiskupem metropolitą, przed przyjęciem mitry otrzymuje od pierwszego diakona paliusz.\
W tym czasie ubierają swoje szaty prezbiterzy koncelebrujący oraz inni diakoni, którzy nie pełnią posługi przy biskupie.

**127.** Gdy już wszystko jest gotowe, akolita (ministrant) z kadzielnicą podchodzi do biskupa, który z łódki podanej mu przez jednego z diakonów nakłada kadzidło do kadzielnicy i błogosławi je znakiem krzyża. Jeden z diakonów bierze księgę Ewangelii i zamkniętą niesie z szacunkiem w procesji na wejście.

### Obrzędy wstępne

**128.** W czasie śpiewu na wejście odbywa się procesja z zakrystii do ołtarza w następującym porządku:

* ministrant z dymiącą kadzielnicą;
* siedmiu lub przynajmniej dwóch akolitów niosących zapalone świece; pomiędzy akolitami inny akolita niosący krzyż z wizerunkiem Chrystusa ukrzyżowanego zwróconym ku przodowi;
* idący parami klerycy;
* diakon z księgą Ewangelii;
* inni diakoni, jeśli są, idący po dwóch;
* idący parami prezbiterzy koncelebrujący;
* biskup idący sam, w mitrze i z pastorałem w lewym ręku;
* nieco z tyłu za biskupem dwaj asystujący mu diakoni;
* ministranci służący do księgi, mitry i pastorału.

Jeśli procesja przechodzi naprzeciw kaplicy z Najświętszym Sakramentem, nie zatrzymuje się ani nikt nie przyklęka.

**129.** Przyniesiony w procesji krzyż z wizerunkiem Chrystusa ukrzyżowanego można ustawić obok ołtarza, aby pełnił funkcję krzyża ołtarzowego. W przeciwnym razie należy krzyż ustawić w godnym miejscu. Świeczniki umieszcza się obok ołtarza lub na kredensie albo w prezbiterium. Ewangeliarz kładzie się na ołtarzu.

**130.** Po wejściu do prezbiterium wszyscy parami oddają ukłon ołtarzowi, diakoni zaś i koncelebransi podchodzą do ołtarza, całują go i zajmują swoje miejsca.

**131.** Po dojściu do ołtarza biskup oddaje pastorał posługującemu i, po zdjęciu mitry, razem z asystującymi mu diakonami wykonuje głęboki ukłon przed ołtarzem. Następnie podchodzi do ołtarza i całuje go razem z diakonami.\
Akolita w razie potrzeby nakłada ponownie kadzidło do kadzielnicy i podaje ją diakonowi. Biskup bierze kadzielnicę od diakona oraz, idąc między dwoma asystującymi mu diakonami, okadza krzyż i ołtarz.\
Po okadzeniu ołtarza biskup w asyście posługujących krótszą drogą udaje się do katedry. Dwaj diakoni stają po obu stronach katedry, gotowi do posługiwania biskupowi. Jeśli nie ma diakonów, czynią to dwaj prezbiterzy koncelebrujący.

**132.** Następnie biskup, koncelebransi i wierni, stojąc wykonują znak krzyża, biskup zaś zwrócony do ludu mówi: _W imię Ojca i Syna, i Ducha Świętego_.\
Potem biskup rozkładając ręce, pozdrawia lud słowami: _Pokój z wami_ lub inną formułą przewidzianą w mszale. Z kolei sam biskup albo diakon lub jeden z koncelebransów może w zwięzłych słowach wprowadzić wiernych w treść Mszy świętej danego dnia. Potem biskup wzywa do aktu pokuty, który kończy słowami: _Niech się zmiłuje nad nami_. Jeśli trzeba, posługujący trzyma mszał przed biskupem.\
Kiedy stosuje się trzecią formę aktu pokuty, wezwania (tropy) wykonuje sam biskup, albo diakon lub inna odpowiednio przygotowana osoba.

**133.** W dniu Pańskim zamiast zwykłego aktu pokuty może się odbyć błogosławieństwo wody i pokropienie nią wiernych na pamiątkę chrztu.\
Po pozdrowieniu wiernych biskup, stojąc przy katedrze i mając przed sobą posługującego trzymającego naczynie z wodą, która ma być pobłogosławiona, zwrócony do ludu zachęca go do modlitwy i po chwili milczenia odmawia modlitwę błogosławieństwa. Jeśli istnieje zwyczaj dodawania soli do pobłogosławionej wody, biskup błogosławi sól, po czym wrzuca ją do wody.\
Następnie biskup bierze od diakona kropidło, zanurza je w wodzie i żegna się nią oraz kropi koncelebransów, posługujących, duchowieństwo i lud. Jeśli trzeba, przechodzi przez kościół w asyście diakonów. W tym czasie wykonuje się śpiew towarzyszący pokropieniu.

Biskup wraca do katedry i gdy śpiew się skończy, zwrócony do ludu, trzymając ręce złożone, odmawia końcową modlitwę. Po niej następuje hymn: _Chwała na wysokości Bogu_, gdy jest przewidziany.

**134.** Po akcie pokuty odmawia się aklamację _Panie, zmiłuj się nad nami_, chyba że odbyło się pokropienie wodą lub zastosowana była trzecia forma aktu pokuty, albo przepisy postanawiają coś innego.

**135.** Hymn _Chwała na wysokości Bogu_ odmawia się zgodnie z przepisami. Rozpoczyna go biskup lub jeden z koncelebransów, albo śpiewacy. W czasie śpiewu hymnu wszyscy stoją.

**136.** Następnie biskup wzywa lud do modlitwy mówiąc, ze złożonymi rękami: _Módlmy się_. Posługujący przynosi księgę i trzyma ją otwartą przed biskupem. Po krótkiej chwili milczenia biskup rozkłada ręce i odmawia kolektę. Kończąc ją słowami _Przez naszego Pana, Jezusa Chrystusa_ lub innymi, składa ręce. Lud potwierdza modlitwę aklamacją: _Amen_.\
Następnie biskup siada i otrzymuje mitrę od jednego z diakonów. Wszyscy siadają; diakoni i inni posługujący zajmują miejsca zgodnie z wystrojem prezbiterium, tak jednak by jasno odróżniały się od miejsc dla prezbiterów.

### Liturgia Słowa

**137.** Po kolekcie lektor udaje się na ambonę i wykonuje pierwsze czytanie, którego wszyscy słuchają w postawie siedzącej. Na koniec lektor dodaje aklamację: _Oto słowo Boże_, na którą wierni odpowiadają: _Bogu niech będą dzięki._

**138.** Lektor odchodzi. Wszyscy przez chwilę rozważają to, co usłyszeli. Następnie psałterzysta lub kantor albo sam lektor śpiewa psalm w jeden z przewidzianych sposobów.

**139.** Inny lektor w sposób wyżej opisany wykonuje na ambonie drugie czytanie, którego wszyscy słuchają w postawie siedzącej.

**140.** Następuje _Alleluja_ lub inny śpiew, zależnie od okresu liturgicznego. Kiedy rozpoczyna się śpiew aklamacji _Alleluja_, wszyscy wstają, oprócz biskupa.\
Ministrant z kadzielnicą oraz jeden z diakonów, trzymający łódkę, podchodzą do biskupa, który nakłada do kadzielnicy i błogosławi kadzidło, nic nie mówiąc. Diakon mający wygłosić Ewangelię, głęboko pochyla się przed biskupem i prosi go o błogosławieństwo, mówiąc półgłosem: _Pobłogosław mnie, ojcze_. Biskup udziela mu błogosławieństwa, mówiąc: _Niech Pan będzie w sercu twoim_ itd. Diakon, wyprostowany, żegna się i odpowiada: _Amen._\
Wtedy biskup, po zdjęciu mitry, wstaje.\
Diakon podchodzi do ołtarza. Dołączają do niego: ministrant z dymiącą kadzielnicą oraz akolici (ministranci) z zapalonymi świecami. Diakon wykonuje przed ołtarzem głęboki ukłon, bierze księgę Ewangelii, i opuściwszy ponowny ukłon, niosąc księgę uniesioną ku górze, udaje się na ambonę. Poprzedzają go ministrant niosący kadzielnicę i akolici z zapalonymi świecami.

**141.** Diakon staje na ambonie i trzymając ręce złożone, pozdrawia lud, mówiąc: _Pan z wami._ Następnie mówi: _Słowa Ewangelii według świętego N._, dużym palcem prawej ręki wykonując znak krzyża na księdze, a potem na swoim czole, ustach i piersiach. Gesty te (z wyjątkiem krzyża na księdze) wykonują też wszyscy inni. Biskup otrzymuje pastorał. Diakon okadza księgę i wygłasza Ewangelię, podczas gdy wszyscy stoją zwróceni w jego kierunku. Na zakończenie diakon dodaje: _Oto słowo Pańskie_, a wszyscy odpowiadają: _Chwała Tobie, Chryste._ Diakon zanosi księgę do ucałowania biskupowi, który mówi cicho: _Niech słowa Ewangelii zgładzą nasze grzechy_. Może też sam diakon ucałować księgę, mówiąc po cichu te same słowa.\
Podczas bardziej uroczystych celebracji biskup, zależnie od uznania, błogosławi lud księgą Ewangelii. Następnie diakon i inni posługujący wracają na swoje miejsca. Ewangeliarz zanosi się na kredens albo na inne stosowne i godne miejsce.

**142.** Wszyscy siadają. Biskup przyjmuje mitrę i pastorał oraz, według uznania, siedząc na katedrze, wygłasza homilię. Może ją wygłosić w innym miejscu, w którym wszyscy będą go dogodniej widzieć i słyszeć. Po homilii można zachować krótką chwilę milczenia.

**143.** Jeżeli po homilii nie ma być sprawowany w tym momencie jakiś obrzęd sakramentalny, albo jakaś konsekracja czy błogosławieństwo zgodnie z normą Pontyfikału lub Rytuału Rzymskiego, biskup zdejmuje mitrę, oddaje pastorał i wstaje. Jeżeli przewidują to przepisy, odmawia się wyznanie wiary, podczas gdy wszyscy stoją.\
Na słowa: _I za sprawą Ducha Świętego_ itd. wszyscy głęboko się pochylają, a w uroczystości Narodzenia i Zwiastowania Pańskiego przyklękają.

**144.** Po wyznaniu wiary biskup, stojąc przy katedrze i mając ręce złożone, krótką zachętą wzywa wiernych do modlitwy powszechnej. Następnie jeden z diakonów lub kantor albo lektor lub ktoś inny, z ambony albo z innego odpowiedniego miejsca, podaje ludowi intencje, na które lud odpowiada. Biskup rozkłada ręce i wypowiada końcową formułę modlitwy.

### Liturgia Eucharystyczna

**145.** Po zakończeniu modlitwy powszechnej biskup siada i otrzymuje mitrę. Również koncelebransi i wierni siadają. Rozpoczyna się śpiew na przygotowanie darów, który trwa aż do chwili złożenia darów na ołtarzu.\
Diakoni i akolici umieszczają na ołtarzu korporał, puryfikaterz, kielich, palkę i mszał.\
Następnie przynosi się dary. Jest wskazane, aby udział wiernych uwidocznił się przez złożenie chleba i wina do sprawowania Eucharystii, jak też innych darów na potrzeby Kościoła i ubogich. Dary wiernych mogą w stosownym miejscu przyjąć diakoni lub biskup. Chleb i wino diakoni wręczają biskupowi przy ołtarzu; pozostałe zaś dary składa się w odpowiednim, wcześniej przygotowanym miejscu.

**146.** Biskup podchodzi do ołtarza. Po zdjęciu mitry bierze od diakona patenę z chlebem i trzymając ją obiema rękami, wzniesioną nieco nad ołtarzem, wypowiada cicho słowa: _Błogosławiony jesteś, Panie_. Następnie patenę z chlebem kładzie na korporale.

**147.** Tymczasem diakon wlewa do kielicha wino i trochę wody; wypowiada przy tym cicho słowa: _Przez to misterium wody i wina_, po czym wręcza kielich biskupowi. Biskup bierze kielich obiema rękami, wznosi go nieco nad ołtarzem i mówi cicho: _Błogosławiony jesteś, Panie_. Następnie stawia kielich na ołtarzu, zaś diakon, jeżeli trzeba, nakrywa go palką.

**148.** Następnie biskup, pochylony przed środkiem ołtarza, mówi cicho: _Przyjmij nas, Panie_.

**149.** Z kolei ministrant z kadzielnicą podchodzi do biskupa, który z łódki trzymanej przez diakona nakłada kadzidło i błogosławi. Następnie biskup bierze kadzielnicę od diakona i w jego asyście okadza dary ofiarne, krzyż i ołtarz, jak na początku Mszy. Potem wszyscy wstają, diakon zaś, stojąc z boku ołtarza, okadza biskupa, stojącego bez mitry, następnie koncelebransów i lud. Biskup nie powinien wypowiadać wezwania: _Módlcie się_ ani modlitwy nad darami przed zakończeniem okadzenia.

**150.** Po okadzeniu biskupa, gdy stoi on bez mitry z boku ołtarza, podchodzą do niego posługujący z dzbankiem wody, miską i ręcznikiem. Jeśli biskup uzna to za stosowne, zdejmuje pierścień i podaje go diakonowi. Następnie myje ręce, mówiąc cicho: _Obmyj mnie, Panie_. Po wytarciu rąk i nałożeniu pierścienia przechodzi przed środek ołtarza.

**151.** Biskup zwrócony do ludu, rozkładając i składając ręce, wzywa wiernych do modlitwy słowami: _Módlcie się_ itd.

**152.** Po odpowiedzi: _Niech Pan przyjmie ofiarę_ biskup rozkłada ręce i odmawia modlitwę nad darami. Na koniec lud odpowiada: _Amen_.

**153.** Diakon zdejmuje biskupowi piuskę i podaje ją posługującemu. Koncelebransi podchodzą do ołtarza i stają wokół niego tak, by nie przeszkadzać w spełnianiu czynności obrzędowych i by wierni mogli je dobrze widzieć.\
Diakoni stają z tyłu za koncelebransami tak, aby w odpowiednich momentach jeden mógł posługiwać przy kielichu albo przy mszale. Nikt zaś nie powinien stać między biskupem i koncelebransami ani między koncelebransami i ołtarzem.

**154.** Biskup rozpoczyna prefacją Modlitwę eucharystyczną. Rozkładając ręce, mówi: _Pan z wami_. Lud odpowiada: _I z duchem twoim._ Kiedy następnie mówi: _W górę serca_, wznosi ręce. Lud odpowiada: _Wznosimy je do Pana_. Z kolei biskup, mając rozłożone ręce, dodaje: _Dzięki składajmy Panu, Bogu naszemu_. Lud odpowiada: _Godne to i sprawiedliwe_. Potem biskup wykonuje dalszy ciąg prefacji, trzymając ręce rozłożone. Pod koniec składa ręce i razem z koncelebransami, posługującymi i ludem, śpiewa: _Święty_.

**155.** Biskup wypowiada dalszy ciąg Modlitwy eucharystycznej zgodnie z numerami 219–236 _Ogólnego wprowadzenia do Mszału Rzymskiego_ oraz przepisami podanymi przy poszczególnych modlitwach. Części modlitwy przeznaczone do wspólnego odmawiania przez wszystkich koncelebransów z rękami rozłożonymi, mają wymawiać głosem przyciszonym, aby można było wyraźnie słyszeć głos biskupa. W Modlitwach eucharystycznych Pierwszej i Drugiej po słowach: _razem z Twoim sługą, naszym papieżem N._, biskup dodaje: _i ze mną, niegodnym sługą Twoim_. W Trzeciej Modlitwie eucharystycznej po słowach: _naszego papieża N._ dodaje: _mnie, niegodnego sługę Twojego_. W Czwartej Modlitwie eucharystycznej po słowach: _o naszym papieżu N._ dodaje: _i o mnie, niegodnym słudze Twoim_.\
Przewodnicząc Mszy świętej na własnym terytorium, biskup może dołączyć biskupa koadiutora lub biskupów pomocniczych, mówiąc: _ze mną niegodnym sługą Twoim, z moimi biskupami pomocniczymi_. Jeśli biskup celebruje poza granicami swojej diecezji, może wspomnieć biskupa miejscowego: _z bratem moim N., biskupem Kościoła N., i ze mną, niegodnym sługą Twoim_. W każdej Modlitwie eucharystycznej należy te formuły odpowiednio dostosować, biorąc pod uwagę prawidła gramatyki.\
Jeśli kielich i puszka (cyborium) są nakryte, diakon odkrywa je przed epiklezą. Jeden z diakonów nakłada kadzidło do kadzielnicy oraz dokonuje okadzenia Hostii i kielicha podczas podniesienia.\
Począwszy od epiklezy aż do podniesienia kielicha diakoni klęczą.\
Po konsekracji diakon, jeśli potrzeba, ponownie nakrywa kielich i puszkę (cyborium).\
Gdy biskup powie: _Oto wielka tajemnica wiary_ (lub inne wezwanie), lud wypowiada aklamację, stosując jedną z formuł przewidzianych w mszale.

**156.** Specjalne modlitwy wstawiennicze, zwłaszcza podczas celebracji jakiegoś obrzędu sakramentalnego, konsekracji lub błogosławieństwa, należy wypowiadać zgodnie ze strukturą każdej Modlitwy eucharystycznej, stosując teksty podane we mszale lub w innych księgach liturgicznych.

**157.** We Mszy krzyżma, zanim biskup powie: Przez Chrystusa, naszego Pana w Pierwszej Modlitwie eucharystycznej lub przed doksologią Przez Chrystusa, z Chrystusem i w Chrystusie w pozostałych Modlitwach eucharystycznych, odbywa się błogosławieństwo oleju do namaszczenia chorych według Pontyfikału Rzymskiego, chyba że z racji duszpasterskich odbyło się ono po liturgii słowa.

**158.** W czasie doksologii kończącej Modlitwę eucharystyczną diakon, stojąc obok biskupa, który podnosi patenę z Hostią, trzyma podniesiony kielich aż do wypowiedzenia przez lud aklamacji: _Amen_. Doksologię końcową Modlitwy eucharystycznej wygłasza albo sam biskup, albo razem ze wszystkimi koncelebransami.

**159.** Po doksologii Modlitwy eucharystycznej biskup, mając ręce złożone, wypowiada słowa wezwania przed modlitwą Pańską, po czym rozkłada ręce i wspólnie z pozostałymi koncelebransami, którzy również rozkładają ręce, oraz z ludem odmawia modlitwę Pańską.

**160.** _Wybaw nas_ mówi sam biskup, mając ręce rozłożone. Pod koniec modlitwy składa ręce. Wszyscy koncelebransi razem z ludem wypowiadają słowa końcowej aklamacji: _Bo Twoje jest królestwo_.

**161.** Następnie biskup, mając ręce rozłożone, odmawia modlitwę: _Panie, Jezu Chryste, Ty powiedziałeś_; gdy ją skończy, zwrócony do ludu, rozkładając i składając ręce, wyraża życzenie pokoju słowami: _Pokój Pański niech zawsze będzie z wami_. Lud odpowiada: _I z duchem twoim_. Następnie, stosownie do okoliczności, jeden z diakonów, zwrócony do ludu może dodać: _Przekażcie sobie znak pokoju_. Biskup przekazuje znak pokoju przynajmniej dwom najbliżej niego stojącym koncelebransom oraz pierwszemu z diakonów. Wszyscy zaś zgodnie z postanowieniem Konferencji Episkopatu okazują sobie wzajemnie pokój i komunię miłości.

**162.** Biskup rozpoczyna łamanie Chleba; mogą mu w tym następnie pomagać niektórzy z prezbiterów koncelebrujących. W tym czasie odbywa się śpiew: _Baranku Boży_, którego wezwanie zmiłuj się nad nami powtarza się tak długo, jak tego wymaga czas łamania. Biskup wpuszcza do kielicha cząstkę Hostii, mówiąc cicho: _Ciało i Krew naszego Pana._

**163.** Po modlitwie przed Komunią wypowiedzianej po cichu biskup przyklęka i bierze patenę. Koncelebransi podchodzą kolejno do biskupa, przyklękają i ze czcią biorą od niego Ciało Chrystusa oraz trzymając je prawą ręką, pod którą podkładają lewą, wracają na swoje miejsca. Koncelebransi mogą też pozostać na swych miejscach, a Ciało Chrystusa brać z pateny trzymanej przez biskupa, który przed nimi przechodzi.\
Następnie biskup bierze Hostię i trzymając ją podniesioną nieco nad pateną lub kielichem, zwrócony do ludu, mówi: _Oto Baranek Boży_. Dalsze słowa: _Panie, nie jestem godzien_ wypowiada razem z koncelebransami i ludem. Kiedy biskup przyjmuje Ciało Chrystusa, rozpoczyna się śpiew na Komunię.

**164.** Po spożyciu Krwi Pańskiej biskup podaje kielich jednemu z diakonów oraz udziela Komunii diakonom i wiernym.\
Koncelebransi podchodzą do ołtarza, przyklękają i spożywają Najświętszą Krew z kielicha podawanego im przez diakonów, którzy po Komunii każdego z koncelebransów ocierają puryfikaterzem brzeg kielicha.

**165.** Po Komunii świętej jeden z diakonów spożywa Krew Chrystusa, która została, oraz przenosi kielich na kredens. Inny diakon lub jeden z koncelebransów umieszcza w tabernakulum konsekrowane Hostie, jeśli pozostały, oraz przenosi na kredens patenę lub puszkę (cyborium). Teraz albo dopiero po Mszy oczyszcza je nad kielichem i sam kielich, oraz wyciera i porządkuje naczynia liturgiczne.

**166.** Gdy biskup po Komunii wróci do katedry, przyjmuje piuskę i jeśli trzeba, myje ręce. Wszyscy siadają. Można przez pewien czas zachować pełne czci milczenie lub wykonać pieśń pochwalną albo psalm.

**167.** Potem biskup, stojąc przy katedrze i mając przed sobą ministranta z mszałem – albo po powrocie z diakonami do ołtarza – mówi: _Módlmy się_ i, z rękami rozłożonymi, odmawia modlitwę po Komunii; modlitwę może poprzedzić krótkie milczenie, o ile nie zachowano go zaraz po Komunii świętej. Modlitwę kończy aklamacja ludu: _Amen_.

### Obrzędy zakończenia

**168.** Po modlitwie po Komunii można podać ludowi krótkie ogłoszenia, jeśli są przewidziane.

**169.** Następnie biskup przyjmuje mitrę oraz rozkłada ręce i pozdrawia lud, mówiąc: _Pan z wami_. Lud odpowiada: _I z duchem twoim_. Jeden z diakonów może wypowiedzieć wezwanie: _Pochylcie głowy na błogosławieństwo._ Biskup udziela uroczystego błogosławieństwa, posługując się odpowiednią formułą podaną w Mszale, Pontyfikale lub w Rytuale Rzymskim. Kiedy wypowiada początkowe wezwania lub modlitwę, trzyma ręce wyciągnięte nad ludem. Na koniec każdego z wezwań wszyscy odpowiadają: _Amen_. Następnie biskup otrzymuje pastorał i mówi: _Błogosławieństwo Boga wszechmogącego_, oraz wykonując trzykrotny znak krzyża nad ludem, dodaje: _Ojca + i Syna, + i Ducha + Świętego niechaj zstąpi na was i pozostanie na zawsze._ W. _Amen_.\
Biskup może również udzielić błogosławieństwa, posługując się formułami podanymi niżej w numerach 1136–1137.\
Kiedy zaś zgodnie z normą prawa udziela apostolskiego błogosławieństwa, zajmuje ono miejsce zwykłego błogosławieństwa; zostaje zapowiedziane przez diakona i ma specjalne sformułowanie.

**170.** Po błogosławieństwie udzielonym przez biskupa jeden z diakonów odsyła lud, mówiąc: _Idźcie w pokoju Chrystusa_. Wszyscy odpowiadają: _Bogu niech będą dzięki._ Następnie biskup, jak zwykle, całuje ołtarz i składa głęboki ukłon. Także koncelebransi i wszyscy, którzy znajdują się w prezbiterium, oddają cześć ołtarzowi, jak na początku, i wracają procesjonalnie do zakrystii w takim porządku, w jakim przyszli.\
Po przyjściu do zakrystii wszyscy wraz z biskupem oddają ukłon krzyżowi. Następnie koncelebransi ukłonem żegnają biskupa oraz zdejmują szaty i starannie je porządkują. Również posługujący wspólnie kłaniają się biskupowi, porządkują wszystkie przedmioty, którymi posługiwali się podczas celebracji i zdejmują szaty. Wszyscy winni starannie zachować ciszę, wewnętrzne skupienie i poczucie świętości domu Bożego.&#x20;

## Inne Msze celebrowane przez biskupa

**171.** Także wtedy, gdy biskup sprawuje Mszę z mniej licznym udziałem ludu i duchowieństwa, wszystko należy tak ułożyć, aby było widoczne, że jest on kapłanem swojego ludu i rzecznikiem całego swego Kościoła. Dlatego, gdy wizytuje parafie lub wspólnoty swojej diecezji, wypada, by prezbiterzy tej parafii albo wspólnoty z nim koncelebrowali.

**172.** Winien być obecny jeden diakon ubrany w szaty odpowiednie dla swego stanu. Gdy nie ma diakona, niech prezbiter odczyta Ewangelię i posługuje przy ołtarzu. Jeśli nie koncelebruje, ubierze on albę i stułę.

**173.** Należy zachować wszystkie przepisy _Ogólnego wprowadzenia do Mszału Rzymskiego_ odnoszące się do Mszy z ludem.\
Gdy biskup ubiera szaty liturgiczne, nakłada także krzyż noszony na piersiach i jak zwykle, piuskę.\
Używa mitry i pastorału, jeżeli okoliczności za tym przemawiają.\
Na początku Mszy pozdrawia lud słowami: _Pokój z wami_ lub inną formułą przewidzianą w mszale.

Zarówno diakon jak i prezbiter mający odczytać Ewangelię, także gdy koncelebruje, prosi biskupa o błogosławieństwo oraz je otrzymuje. Po odczytaniu Ewangelii przynosi biskupowi księgę do ucałowania lub też sam diakon albo prezbiter księgę całuje.

Przed prefacją diakon przekazuje posługującemu piuskę biskupa.

W Modlitwie eucharystycznej wymienia imię papieża i swoją osobę (oraz innego biskupa) zgodnie z zasadami podanymi wyżej w nr 155.

Pod koniec Mszy biskup błogosławi w sposób opisany niżej w numerach 1136–1137.

**174.** Biskup, nie będący miejscowym ordynariuszem, może w czasie celebracji zasiadać na katedrze i używać pastorału za zgodą biskupa diecezjalnego (por. wyżej: numery 47 i 59).

## Materiały do pobrania

{% file src="../.gitbook/assets/f_Msza_z_biskupem.pdf" %}
Proponowany podział funkcji
{% endfile %}

## Bibliografia

* _Cæremoniale Episcoporum_, Roma 1984\
  _Ceremoniał liturgicznej posługi biskupów_, Rzym 1984
