# Funkcje

## Rozkładanie kielicha

### Znaczenie <a href="#rozkladanie-kielicha-znaczenie" id="rozkladanie-kielicha-znaczenie"></a>

Ministrant przygotowuje Eucharystię jak niegdyś uczniowie Paschę Chrystusa:

> W pierwszy dzień Przaśników przystąpili do Jezusa uczniowie i zapytali Go: «Gdzie chcesz, żebyśmy Ci przygotowali Paschę do spożycia?» On odrzekł: «Idźcie do miasta, do znanego nam człowieka, i powiedzcie mu: "Nauczyciel mówi: Czas mój jest bliski; u ciebie chcę urządzić Paschę z moimi uczniami"». Uczniowie uczynili tak, jak im polecił Jezus, i przygotowali Paschę.
>
> * Mt 26,17–19; por. Łk 22,7–13, Mk 14,12–16

### Wykonanie <a href="#rozkladanie-kielicha-wykonanie" id="rozkladanie-kielicha-wykonanie"></a>

* Jeżeli przy rozkładaniu kielicha jednocześnie jest wnoszony Mszał, powinniśmy wzajemnie na siebie czekać aby przyjście i odejście obu ministrantów było w miarę symetryczne i zgrane.
* Jeżeli dodatkowo została przygotowana puszka lub głęboka patena do konsekracji, możemy poprosić drugiego ministranta aby nam pomógł ją zanieść.&#x20;
* Po skończonej modlitwie wiernych podchodzimy do ołtarza, skłaniamy głowę i kładziemy kielich nieco po jego prawej stronie.
* (Zdejmujemy welon kielichowy, jeżeli jest i składamy go po prawej stronie ołtarza).Zdejmujemy korporał i kładziemy go na środku ołtarza. Rozkładamy go na prawo i lewo, a następnie w górę i w dół. Jeżeli korporał jest źle zaprasowany i trzeba go odwrócić, uważamy aby ewentualne fragmenty Ciała Pańskiego nie upadły na ołtarz.
* Jeżeli jest potrzeba przesunięcia go, łapiemy za jego rogi/krawędzie.

{% hint style="danger" %}
**Nigdy nie kładziemy rąk na korporale.**
{% endhint %}

* (Następnie kładziemy puszki/pateny głębokie w jego lewym górnym rogu, a jeżeli jest ich więcej – wzdłuż lewej i górnej krawędzi).
* Następnie przybliżamy kielich z puryfikaterzem (i pateną) do prawej krawędzi korporału.
* Zdejmujemy patenę/Odbieramy patenę od drugiego ministranta i podajemy ją księdzu do rąk. Skłaniamy się i wracamy na swoje miejsce (zabieramy welon kielichowy i przynosimy go przy okazji pomocy przy puryfikacji po Komunii).

## Dzwonienie

### Znaczenie <a href="#dzwonienie-znaczenie" id="dzwonienie-znaczenie"></a>

Dźwiękiem dzwonka ministrant zwraca uwagę na najważniejsze momenty w liturgii.

### Wykonanie <a href="#dzwonienie-wykonanie" id="dzwonienie-wykonanie"></a>

Wystarczy przy tym, żeby był na tyle głośny, aby go wierni dosłyszeli (nie może absolutnie ogłuszać).\
Dzwonimy zawsze spokojnie i lekko a dźwięku nie wyciszamy.

Jeżeli w parafii używany jest gong, możemy go użyć do dzwonienia na ukazanie Świętych Postaci oraz błogosławieństwo Najświętszym Sakramentem.

Jeżeli w trakcie Mszy używane jest kadzidło, podczas ukazania Świętych Postaci, staramy się dzwonić (uderzać w gong) tak, aby turyferariusz zdążył wykonać 3 wyrzuty, na każdy dzwonek/uderzenie.

#### Przeistoczenie <a href="#dzwonienie-wykonanie-przeistoczenie" id="dzwonienie-wykonanie-przeistoczenie"></a>

* **1x** gdy kapłan po modlitwie, podczas której trzyma ręce rozłożone, składa je i wyciąga nad darami (kielichem i pateną)
* **3x** (gongiem) podczas ukazania Najświętszego Ciała Chrystusa
* **3x** (gongiem) podczas ukazania Najświętszej Krwi Chrystusa
* **3x** gdy kapłan przyklęka po odłożeniu kielicha.

#### Komunia święta <a href="#dzwonienie-wykonanie-komunia-swieta" id="dzwonienie-wykonanie-komunia-swieta"></a>

* **1x** bezpośrednio po zakończeni recytacji lub śpiewu _Baranku Boży_
* **3x** gdy kapłan przyklęka przed zamknięciem tabernakulum (wartym uwagi jest również zwyczaj dzwonienia dopiero na zamknięcie drzwiczek tabernakulum w związku z nieprzewidywanymi sytuacjami).

## Posługiwanie z pateną

### Wykonanie <a href="#poslugiwanie-z-patena-wykonanie" id="poslugiwanie-z-patena-wykonanie"></a>

Należy to czynić w skupieniu, gdyż Najświętszy Sakrament powinien zawsze znajdować się nad puszką lub pateną. Jeżeli odległość między naczyniem a ustami przyjmującego jest większa niż wielkość pateny, **należy przesuwać ją pod Komunikantem**.\
Ministrant musi także zwrócić szczególną uwagę, czy Komunikant nie spadł i upewnić się co do jego spożycia, dlatego należy przytrzymać patenę przez krótką chwilę pod podbródkiem przyjmującego.\
Trzeba także zachować ostrożność i uważać, aby nie potknąć się podczas przechodzenia między wiernymi przystępującymi do Komunii (gdy jest ona udzielana przy balaskach). Ministrant nie powinien nigdy poruszać się do tyłu.

{% hint style="danger" %}
**Nie wolno również wykonywać zamaszystych ruchów pateną, przechylać jej, lecz trzeba starać się trzymać ją w dłoniach nieruchomo, co uniemożliwi zsunięcie się partykuł (cząstki Najświętszego Sakramentu) na ziemię.**
{% endhint %}

{% hint style="danger" %}
**Podobnie jak w przypadku korporału, nigdy nie kładziemy rąk na wewnętrznej części pateny.**
{% endhint %}

Jeżeli ministrant musi zmienić swoje miejsce i udać się z jednego końca prezbiterium na drugi, powinien osłonić ręką patenę, aby podmuch wiatru nie strącił żadnej z partykuł.

Po zakończeniu Komunii należy oddać patenę kapłanowi i wrócić na swoje miejsce. Gdy kapłan zetrze partykuły nad puszką, a mamy wątpliwości co do braku cząstek na patenie, odkładamy ją na ołtarz do ponownej puryfikacji.

## Pomoc przy puryfikacji

{% hint style="info" %}
Opisany poniżej przypadek nie przewiduje wykonania puryfikacji przez akolitę lub diakona na kredencji oraz przypadku pozostawienia naczyń na ołtarzu i dokonania puryfikacji po Mszy.
{% endhint %}

### Wykonanie <a href="#pomoc-przy-puryfikacji-wykonanie" id="pomoc-przy-puryfikacji-wykonanie"></a>

Trzymając ampułkę z wodą (i winem jeżeli ilość wody jest nie wystarczająca do puryfikacji wszystkich naczyń liturgicznych (i welon kielichowy jeżeli jest używany) ministrant(ci) podchodzi do brzegu ołtarza i skłania się. (Odkłada welon kielichowy na ołtarz) Podchodzi do niego kapłan z kielichem. Ministrant cienkim, jednostajnym strumieniem nalewa wody (i wina) do kielicha. Jeżeli kapłan trzyma palce nad kielichem wodę (i wino) lejemy na nie. Ministrant nie powinien wykonywać gwałtownych ruchów, ponieważ to kapłan przesuwa palce pod lejącą się wodą (i winem). Ministrant nie dotyka ampułką palców i brzegu kielicha. Kapłan przez znaczące podniesienie palców, ich rozłączenie lub podniesienie kielicha da znak, aby zakończyć polewanie. Ministrant powinien się skłonić i odstawić ampułki na kredencję. Wracając może zabrać z ołtarza wypuryfikowane pateny.

{% hint style="warning" %}
Po puryfikacji, znosząc naczynia z ołtarza, starajmy się nie robić wież, jeżeli to nie potrzebne.
{% endhint %}

## Przygotowanie do wystawienia Najświętszego Sakramentu

Jeżeli bezpośrednio po Mszy będzie odbywało się wystawienie Najświętszego Sakramentu (kapłan nie będzie schodził do zakrystii) to po zabraniu kielicha i Mszału z ołtarza, zanosimy tron (podstawkę) pod monstrancję. W przeciwnym razie, robimy to gdy kapłan zmienia szaty. Kładziemy tron na korporale a samą monstrancję stawiamy na ołtarzu po prawej stronie tronu – za świecami. Monstrancję ustawiamy bokiem do ludu, najlepiej otwieraną częścią po prawej stronie.

## Posługiwanie przy kadzielnicy

### Znaczenie <a href="#poslugiwanie-przy-kadzielnicy-znaczenie" id="poslugiwanie-przy-kadzielnicy-znaczenie"></a>

Św. Jan mówi w swoim widzeniu nieba:

> Oto zjawił się inny anioł i przystąpił ze złotą kadzielnicą do ołtarza. Dano mu wiele kadzidła, aby je razem z modlitwami świętych złożył na złotym ołtarzu, który stał przed tronem Boga. I oto zapach kadzidła razem z modlitwami świętych wnosił się z rąk anioła ku Bogu.
>
> * Ap 8, 3–4

Tak jak w niebie, dzieje się i na ziemi. Okadza się i tutaj ołtarz, i dary ofiarne na nim złożone, okadza się ewangeliarz, kapłana oraz lud. I podobnie jak ów dym kadzidlany, tak i wszystkie nasze dary, wszystkie nasze modlitwy, i my sami ciałem i duszą przemienieni w ogniu Ducha św., winniśmy niby święta ofiara wznosić się ku Bogu. Komu zaś wolno posługiwać przy tej wspaniałej ofierze kadzidlanej, ten jest zastępcą św. Michała, księcia aniołów, dzierżącego w niebie złotą kadzielnicę.

### Reguła <a href="#poslugiwanie-przy-kadzielnicy-regula" id="poslugiwanie-przy-kadzielnicy-regula"></a>

Sposób posługiwania się kadzielnicą taki, jaki u nas ogólnie się przyjął, różni się w niektórych punktach od ogólnych reguł rzymskich. Dlatego omówimy krótko oba sposoby. Ksiądz zaś rozstrzygnie, który sposób ma obowiązywać.

#### Reguła rzymska <a href="#poslugiwanie-przy-kadzielnicy-regula-rzymska" id="poslugiwanie-przy-kadzielnicy-regula-rzymska"></a>

Najważniejszą osobliwością reguły rzymskiej jest to, że nie zna ona tzw. nawikulariusza (tzn. tego, który nosi łódeczkę do kadzidła; od łac. _navicula_ – łódeczka). Turyferariusz bowiem (tzn. ten, który nosi kadzielnicę, od _thus_ – kadzidło i _ferre_ – nosić) nosi równocześnie łódeczkę.\
W lewej ręce trzyma zawsze otwartą, lekko kołyszącą się kadzielnicę, w drugiej zaś, łódkę przy piersi z prawej strony. Przy nakładaniu kadzidła podaje turyferariusz zawsze najpierw łódkę ceremoniarzowi lub akolicie (w sensie posługi)/asystującemu ministrantowi.

Podczas procesji wejścia turyferariusz idzie zawsze na czele – przed krzyżem.

#### Sposób polski <a href="#poslugiwanie-przy-kadzielnicy-sposob-polski" id="poslugiwanie-przy-kadzielnicy-sposob-polski"></a>

W Polsce przewidziany jest osobny ministrant do łódeczki. Trzyma się on zawsze lewej strony turyferariusza.\
Podczas procesji wejścia obaj idą zawsze na czele – przed krzyżem.

![Źródło: http://www.parafia.kolnica.iap.pl/pl/64398/0/Stopnie\_liturgiczne.html \[dostęp: 28.06.2019\]](.gitbook/assets/chodzenie\_z\_kadzidlem.png)

Nakładanie kadzidła:\
Nawikulariusz otwiera łódeczkę (otworem ku kapłanowi), kładzie łyżeczkę tak, żeby ją można było wygodnie wziąć do ręki. Trzyma łódkę tuż przy kadzielnicy, aby ziarenka kadzidła nie spadały na posadzkę.

### Wykonanie <a href="#poslugiwanie-przy-kadzielnicy-wykonanie" id="poslugiwanie-przy-kadzielnicy-wykonanie"></a>

#### Nakładanie <a href="#poslugiwanie-przy-kadzielnicy-wykonanie-nakladanie" id="poslugiwanie-przy-kadzielnicy-wykonanie-nakladanie"></a>

Turyferariusz trzyma kadzielnicę lewą ręką za pierścień, prawą zaś podciąga w górę nakrywkę, przy czym lewa ręka z pierścieniem spoczywa na piersiach. Przybliża po tym kadzielnicę do łódeczki i uważa, żeby łańcuszki nie przeszkadzały przy nakładaniu. Nie opuszcza trybularza aż do pobłogosławienia kadzidła przez kapłana.\
Po nałożeniu kadzidła opuszcza turyferariusz nakrywkę.

![Źródło: http://www.parafia.kolnica.iap.pl/pl/64398/0/Stopnie\_liturgiczne.html \[dostęp: 28.06.2019\]](.gitbook/assets/zasypanie.png)

#### Kołysanie kadzielnicy <a href="#poslugiwanie-przy-kadzielnicy-wykonanie-kolysanie-kadzielnicy" id="poslugiwanie-przy-kadzielnicy-wykonanie-kolysanie-kadzielnicy"></a>

Turyferariusz nie kołysze kadzielnicy podczas przechodzenia, np. przy przychodzeniu do ołtarza i przy powrocie od niego. Czyni to dopiero po okadzeniu, dla której właśnie nałożono kadzidło. Jeżeli jednak kadzidło nałożone zostało już poprzednio w zakrystii, wówczas idąc do ołtarza kołysze lekko uchyloną kadzielnicę.\
Kadzielnicę kołysze się niezbyt silnie w prawo i w lewo, a nie wstecz.

Turyferariusz musi zawsze uważać na to, żeby kołysząc kadzielnicę, nie kołysał się równocześnie sam, lecz zachowywał przy tym spokojną postawę. Gdyby przypadkiem z kadzielnicy buchnął płomień, nie robi wielkiego widowiska, lecz z całym spokojem przydusza go i kołysze kadzielnicę nieco ostrożniej dalej.

#### Okadzenie <a href="#poslugiwanie-przy-kadzielnicy-wykonanie-okadzenie" id="poslugiwanie-przy-kadzielnicy-wykonanie-okadzenie"></a>

Lewa ręka z pierścieniem spoczywa na piersiach, prawą ręką bierze się łańcuszki, możliwie jak najbliżej nakrywki, między wskazujący i środkowy palec, po czym podrzuca się kadzielnicę lekko w górę (nie za wysoko), mnie więcej na wysokość oczu, w stronę osoby lub rzeczy, która ma być okadzona. Po każdym podrzucie odczekujemy chwileczkę.

Przed i po okadzeniu wykonuje się skłon głowy.

#### Ilość okadzeń <a href="#poslugiwanie-przy-kadzielnicy-wykonanie-ilosc-okadzen" id="poslugiwanie-przy-kadzielnicy-wykonanie-ilosc-okadzen"></a>

* **Kapłana**: 3x po 2 wyrzuty na wprost
* **Lud wierny**: 3x po 1 wyrzucie na wprost, następnie na lewo i na końcu na prawo
* **Święte Postaci** podczas podniesienia: 3x po 3 wyrzuty
* **Najświętszy Sakrament** podczas błogosławieństwa: 3x po 3 wyrzuty

#### Z przymrużeniem oka ;) <a href="#poslugiwanie-przy-kadzielnicy-wykonanie-z-przymruzeniem-oka" id="poslugiwanie-przy-kadzielnicy-wykonanie-z-przymruzeniem-oka"></a>

Dlaczego turyferem są starsi, bardziej doświadczeni ministranci?

{% embed url="https://www.facebook.com/story.php?story_fbid=1069778379826129&id=235962683207707" %}

## Noszenie akolitek

### Znaczenie <a href="#noszenie-akolitek-znaczenie" id="noszenie-akolitek-znaczenie"></a>

Podczas uroczystej celebry i innych świątecznych nabożeństw akolici niosą świeczniki. Co za piękna i święta służba! Sami są wtedy niejako świecznikami.\
Światło rozświetla mroki ciemności, jest symbolem Zmartwychwstałego Chrystusa – por. Liturgia Wigilii Paschalnej.

### Wykonanie <a href="#noszenie-akolitek-wykonanie" id="noszenie-akolitek-wykonanie"></a>

Jest samo przez się zrozumiałe, że akolita musi kroczyć i stać prosto jak świeca. Obaj ministranci niosący świeczniki powinni być równego wzrostu i trzymać świece w równej wysokości. Należy je trzymać z boku, żeby je można lepiej wiedzieć i żeby nie przeszkadzały przy chodzeniu. Akolici niosą świeczniki na zewnątrz, a więc prawy trzyma świecznik po prawej, lewy zaś po lewej stronie. Przy zwrotach wstecz przekłada się świecznik z jednej ręki w drugą.\
Akolita z prawej strony bierze lewą ręką świecznik za jego podstawę, prawą zaś ujmuje go w połowie; lewy na odwrót bierze podstawę prawą ręką a świecznik ujmuje lewą. Ręka, która trzyma podstawę świecznika wznosi się mniej więcej na wysokości piersi, a ta, która ujmuje świecznik, na wysokości ramion.

Por. zdjęcia poniżej.

## Noszenie Krzyża

### Znaczenie <a href="#noszenie-krzyza-znaczenie" id="noszenie-krzyza-znaczenie"></a>

Przy uroczystych procesjach poprzedza kapłana i lud, krucyferariusz niosący krzyż procesyjny. Krzyż jest bojowym i zwycięskim sztandarem Chrystusa, jest Jego godłem i świętym herbem. On, Pan nasz, pierwszy przed nami wszystkimi niósł to święte godło na górę Kalwarii, na bój i zwycięstwo.

Przez krzyż swój pokonał śmierć oraz szatana i wkroczył z triumfem do Swego królestwa niebieskiego. Stamtąd przyjdzie kiedyś ponownie z tym samym godłem, aby cały świat poddać pod swój Sąd.

My, chrześcijanie, kroczymy pod sztandarem Chrystusa, krzyż jest naszym drogowskazem. Wskazuje nam drogę cierpienia, posłuszeństwa i wierności przykazaniom Bożym aż do śmierci. Prowadzi nas do boju, do ofiar i do zwycięstwa. Kto kroczy za krzyżem, ten musi sobie zdawać sprawę, że jest powołany do walki i cierpienia, ale też i do zwycięstwa. Przed tym godłem bowiem drżą wszelkie moce piekielne.

O wszystkich tych wielkich prawdach myślimy, ilekroć w procesjach idziemy za krzyżem i błagamy albo uwielbiamy Boga, a Chrystus na krzyżu wyprzedza niejako sam Swój lud wierny.

Ministrant zatem, który może nosić to święte godło, jest chorążym Pana i Jego wiernych. Co za wspaniała i zaszczytna służba! Gdzie więc wybiera się do niej jakiegoś ministranta, musi to być chłopiec najwierniejszy i najlepszy z całego zastępu ministrantów.

### Wykonanie <a href="#noszenie-krzyza-wykonanie" id="noszenie-krzyza-wykonanie"></a>

Postawa ministranta niosącego krzyż winna być szlachetna i prosta, sam ma być niby żywy drzewiec sztandaru, krok uroczysty i karny; ręce obejmują święty drzewiec.\
Korpus (tzn. figura Ukrzyżowanego Zbawiciela) zwrócony jest ku przodowi.

### Reguła <a href="#noszenie-krzyza-regula" id="noszenie-krzyza-regula"></a>

Po prawej i lewej stronie ministranta niosącego krzyż, idą dwaj akolici z płonącymi świecznikami. Wszyscy trzej razem nie (przy)klękają nawet przed Najświętszym Sakramentem i podczas błogosławieństwa. Kto bowiem nosi krzyż, jest wyobrażeniem samego Chrystusa.

![Źródło: http://ministrancichrystuskrol.blox.pl/resource/asysta.jpg \[dostęp: 28.06.2019\]](.gitbook/assets/asysta.jpg)

![Źródło: https://www.wykop.pl/wpis/36436323/liturgicznywykop-na-bol-istnienia-najlepsze-jest-p/ \[dostęp: 28.06.2019\]](.gitbook/assets/poczatek\_procesji.jpg)

## Bibliografia

* o. H. Ettensperger OSB, _W służbie ołtarza_, Poznań 1948
* Sz. Orkisz, _Servite Domino_, Tyniec Wydawnictwo Benedyktynów, Kraków 2018
* E. Nübold, E. Stencel, _Przy ołtarzu Pana_, Wydawnictwo Bernardinum, Pelplin 2008
