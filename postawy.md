# Postawy

> Twój wygląd zewnętrzny – zachowanie, postawa, ukazuje Twoje wewnętrzne nastawienie.
>
> * E. Nübold, E. Stencel, _Przy ołtarzu Pana_, Wydawnictwo Bernardinum, Pelplin 2008, s. 34
>
> Wszystko, co jako ministrant czynisz przy ołtarzu, winno być sprawowane **w spokoju** i dziać się **bez pośpiechu**. Twój spokój i opanowanie udziela się uczestnikom liturgii. Nabożeństwo liturgiczne nie może nigdy być gonitwą, bo jest ono uosobieniem piękna. Dlatego winno być sprawowane w spokoju i z wielkim dostojeństwem.
>
> * Ibidem, s. 39

## Zasady ogólne

* W trakcie Mszy każdy gest wyraża nasz szacunek do Boga.
* Ministrant powinien mieć wyraz twarzy pogodny, naturalny, skupiony i pobożny. (Przed wyjściem z zakrystii, w czasie przygotowań do Mszy spójrz w lustro, oceń swój wygląd, ułóż włosy, popraw ubiór, zadbaj o całą sylwetkę. Zwróć uwagę na innych ministrantów, pomóż dostrzec to czego nie widać... człowiek nie jest kameleonem i nie widzi niczego z tyłu głowy). Nasza postawa powinna uzewnętrzniać radość z prawdziwie wielkiej służby, jaką możemy pełnić.
* W trakcie liturgii nie ma miejsca dla pośpiechu.
* Jeżeli daną funkcję wykonujemy z drugim ministrantem, staramy się aby razem wykonywać ją tak samo, w miarę symetrycznie, dotrzymując tempa.
* Rzeczą co najmniej niestosowną jest ostentacyjne "grzebanie" w miejscu publicznym, w nosie, uszach, zębach, i innych otworach ciała, lub uporczywe drapanie, wycieranie nosa ręką (do tego służy zawsze czysta chusteczka, a samą czynność wykonujemy dyskretnie, odwracając się delikatnie tyłem do wiernych).
* Przy ziewaniu zasłaniamy zawsze usta dłonią. Nikt z ludu nie musi oglądać twojego żołądka.
* Nie kręcimy się, obracamy, przeciągamy.
* Nie rozmawiamy, rozśmieszamy, dyskutujemy. (Jeżeli już musisz porozumieć się z sąsiadem, w bardzo ważnej kwestii dotyczącej obecnie sprawowanej liturgii, to zrób tę czynność jak najbardziej dyskretnie ograniczając się do minimum słów). **Kategorycznie nie rozmawiamy podczas Przeistoczenia!**
* Staramy się nie rozglądać po kościele, nie wyszukujemy osób, sytuacji, które mogą nas rozpraszać, rozśmieszać. Jeżeli już zdarzyła się taka sytuacja staramy się skupić uwagę na ołtarzu, powstrzymać niewłaściwe emocje.
* Gdy potrzebujemy sięgnąć po przedmiot położony nisko, lepiej jest przyklęknąć i wtedy go zabrać, niż "wypinać się" do innych.

> Jak oczy sług na ręce panów, tak oczy nasze patrzą na Pana, Boga naszego, aż się zmiłuje nad nami.
>
> * Ps 123 \[122], 2

## Strój

* Nie zakładamy absolutnie bluz z kapturem, dresów, krótkich spodenek, bluzek całkowicie bez rękawów (podkoszulek).
* Na uroczystości przychodzimy w stroju galowym tzn. koszula z kołnierzykiem, najlepiej jednolicie biała, lub w stonowanych kolorach, ciemne klasyczne spodnie, dopuszcza się eleganckie dżinsy o klasycznym kroju, (nie zalicza się do nich absolutnie modnej, podartej odzieży), buty pasujące do reszty stroju, (zastanów się czy ulubione Adidasy w kolorze ognistej marchewki z zielonymi sznurowadłami to odpowiedni wybór). Dopełnieniem takiego stroju może być sweter, marynarka lub garnitur. (Zastanów się jednak, czy dodatkowa warstwa odzieży będzie dobrze prezentować się pod sutanelą i czy nie będzie ci za gorąco?)

## Złożenie rąk

### Znaczenie <a href="#zlozenie-rak-znaczenie" id="zlozenie-rak-znaczenie"></a>

Złożenie rąk jest oznaką oddania się Bogu.

### Wykonanie <a href="#zlozenie-rak-wykonanie" id="zlozenie-rak-wykonanie"></a>

* Nie niosąc żadnego przedmiotu ręce trzymamy złożone na wysokości piersi i skierowane lekko ku górze. Kciuk prawy powinien być założony na lewy, na krzyż.
* Niosąc przedmiot, a mając wolną lewą rękę, trzymamy ją przy ciele opierając całą powierzchnią dłoni na wysokości piersi.
* Przy dłuższym staniu lub klęczeniu można dłonie trzymać poniżej piersi wsunięte w rękawy, o ile istnieje taka możliwość, a te są obszerne i długie. Nie można jednak tej postawy przyjąć przy chodzeniu.
* Niedopuszczalne jest wyginanie rąk, gimnastyka palców, strzelanie, przeciąganie się, etc.

## Znaki Krzyża

### Znaczenie <a href="#znaki-krzyza-znaczenie" id="znaki-krzyza-znaczenie"></a>

Jest to najkrótsze wyznanie wiary _W imię Ojca, i Syna, i Ducha Świętego_.

### Wykonanie <a href="#znaki-krzyza-wykonanie" id="znaki-krzyza-wykonanie"></a>

#### Duży znak Krzyża <a href="#zlozenie-rak-wykonanie-duzy-znak-krzyza" id="zlozenie-rak-wykonanie-duzy-znak-krzyza"></a>

Aby się dobrze przeżegnać, należy otwartą dłoń ręki lewej, obrócić ku piersi i przyłożyć do jej niższej części; jednocześnie końcami palców prawej ręki, dotknąć lekko czoła, mówiąc, gdy tego potrzeba: _W imię Ojca;_ potem opuścić rękę prawą na piersi ponad lewą rękę i mówić: _i Syna;_ następnie podniósłszy prawą do lewego ramienia i tego dotknąć ze słowami: _i Ducha;_ potem przenieść na ramię prawe ze słowem: _Świętego_. Dotknąwszy ramienia prawego, nie cofa się już prawej ręki na środek piersi, ale łączy się przed piersią z lewą, wymawiając _Amen_. To sposób czynienia Krzyża wielkiego.\
**Nie wykonuje się go podczas przyklęknięcia.**

#### **Małe znaki Krzyża** <a href="#zlozenie-rak-wykonanie-male-znaki-krzyza" id="zlozenie-rak-wykonanie-male-znaki-krzyza"></a>

Trzy Znaki Krzyża małego, jakie czyni się na Ewangelię, w taki sposób kreślić trzeba: złożywszy rękę lewą na piersi, jak przy krzyżu wielkim, palce prawej ręki należy połączyć i wyciągnąć, za wyjątkiem kciuka, którym kreśli się krzyżyki na czole, ustach i piersiach, powyżej lewej ręki. Potem składa się obie ręce.

## Bicie się w piersi

Bić się w piersi należy prawą ręką. Lewą rękę oprzeć należy wtedy na piersi. Uderzenie to ma być ciche, nie hałaśliwe.

## Klęczenie

### Znaczenie <a href="#kleczenie-znaczenie" id="kleczenie-znaczenie"></a>

Klęczenie jest postawą czci, uwielbienia i adoracji.

### Reguła <a href="#kleczenie-regula" id="kleczenie-regula"></a>

Klękając oddajemy cześć zazwyczaj wystawionemu w monstrancji Przenajświętszemu Sakramentowi, gdy przychodzimy lub odchodzimy od ołtarza. Klękamy również na czas Konsekracji i ukazania Świętych Postaci.

### Wykonanie <a href="#kleczenie-wykonanie" id="kleczenie-wykonanie"></a>

* Klękając na oba kolana, opuszczamy na dół najpierw kolano prawe, a potem lewe. Powstając, podnosimy kolana w tym samym porządku.
* Idąc nie należy (przy)klękać, ale, doszedłszy do miejsca, na którym mamy (przy)klęknąć, zatrzymujemy się. Potem (przy)klękamy i powstawszy, dopiero wtedy udajemy się w dalszą drogę.
* Klęcząc nie siadamy na piętach.
* Sutanela powinna zakrywać całe ciało, a więc i buty.

## Przyklęknięcie

### Znaczenie <a href="#przyklekniecie-znaczenie" id="przyklekniecie-znaczenie"></a>

Przyklęknięcie oznacza uwielbienie.

### Reguła <a href="#przyklekniecie-regula" id="przyklekniecie-regula"></a>

Obowiązuje ono przed Najświętszym Sakramentem i przed Krzyżem świętym, od jego uroczystej adoracji w liturgii Wielkiego Piątku aż do rozpoczęcia Wigilii Paschalnej. Jeżeli zaś w prezbiterium jest tabernakulum z Najświętszym Sakramentem, kapłan, diakon i inni usługujący przyklękają przed Najświętszym sakramentem po przyjściu do ołtarza i przed odejściem od niego, nie zaś podczas samej celebracji Mszy świętej.\
Poza tym przyklękają wszyscy, którzy przechodzą przed Najświętszym Sakramentem, chyba że idą w procesji.\
Usługujący, którzy niosą krzyż procesyjny lub świece, zamiast przyklęknięcia wykonują skłon głowy.\
Poza Mszą świętą przechodząc przed tabernakulum zawsze przyklękamy.

### Wykonanie <a href="#przyklekniecie-wykonanie" id="przyklekniecie-wykonanie"></a>

Gdy klękamy na jedno kolano, to tylko na prawe, które opuszczamy ku ziemi, bez żadnego zgięcia ciała i głowy, i dotknąwszy nim posadzki, podnosimy je tym samym sposobem.

{% hint style="warning" %}
Podsumowując (przy)klęknięciem nie jest: dygnięcie, "robienie jaskółeczki", poszerzony rozkrok, wypad, kucnięcie, przysiad, etc.
{% endhint %}

{% hint style="info" %}
Ministranci po przyjęciu Komunii mogą usiąść, choć godnym naśladowania jest zwyczaj klęczenia przez całą Komunię.

Gdy pierwszy kapłan zakończy rozdawanie Komunii i zacznie wracać, wszyscy, którzy siedzieli wstają.\
Gdy ostatni kapłan przyklęka przed zamknięciem tabernakulum wszyscy stojący przyklękają i siadają.\
Oczywiście można przez cały ten czas klęczeć i modlić się tak jak i po zamknięciu tabernakulum.
{% endhint %}

## Skłon ciała

### Znaczenie <a href="#sklon-ciala-znaczenie" id="sklon-ciala-znaczenie"></a>

Ukłon wyraża uszanowanie i cześć oddaną osobom lub ich wyobrażeniom.

### Reguła <a href="#sklon-ciala-regula" id="sklon-ciala-regula"></a>

Wykonuje się przed ołtarzem, gdy nie ma na nim Świętych Postaci, i na słowa _,,I za sprawą Ducha Świętego przyjął ciało z Maryi Dziewicy i stał się człowiekiem.''_ wypowiadane w Credo (Wierzę w jednego Boga).

### Wykonanie <a href="#sklon-ciala-wykonanie" id="sklon-ciala-wykonanie"></a>

Skłon ciała polega na pochyleniu głowy razem z lekkim schyleniem ramion.

## Skłon głowy

### Znaczenie <a href="#sklon-glowy-znaczenie" id="sklon-glowy-znaczenie"></a>

Skłon głowy jest znakiem szacunku i uprzejmości.

### Reguła <a href="#sklon-glowy-regula" id="sklon-glowy-regula"></a>

Czyni się go, wymawiając razem imiona trzech Osób Boskich, imię Jezusa, Najświętszej Maryi Panny i świętego, na którego cześć odprawia się Mszę świętą.\
Wykonuje się go również ilekroć podchodzimy do kapłana lub od niego odchodzimy oraz na Błogosławieństwo.

### Wykonanie <a href="#sklon-glowy-wykonanie" id="sklon-glowy-wykonanie"></a>

* Skłon głowy czyni się nachyleniem głowy, bez poruszania ramion.
* Gdy wypadnie od razu kilka imion świętych, tego dnia czczonych, to raz się tylko głowę nachyla, ale na czas dłuższy, tak aby pokłon ten trwał od imienia pierwszego, a skończył się na ostatnim.

## Postawa stojąca

### Znaczenie <a href="#postawa-stojaca-znaczenie" id="postawa-stojaca-znaczenie"></a>

Stanie oznacza godność i radość dzieci Bożych oraz gotowość do służby i ofiary.

### Wykonanie <a href="#postawa-stojaca-wykonanie" id="postawa-stojaca-wykonanie"></a>

* Nie chwiejemy się, nie stoimy krzywo, nie garbimy się i nie podpieramy.
* Nie wychodzimy przed szereg (stojąc w jednym rzędzie, zwracamy uwagę na osoby stojące obok mnie) i nie obracamy się.

## Chodzenie

* Chodzimy spokojnie, równym krokiem, nie biegamy.
* Nie ociągamy się.
* Zwracamy uwagę na odstęp przed tym, kto nas poprzedza.
* Chodzimy wyprostowani.
* Staramy się nie chodzić tyłem.
* **W trakcie mszy staramy się nie przechodzić pomiędzy ołtarzem a tabernakulum (za ołtarzem patrząc od strony ludu).**

## Postawa siedząca

### Znaczenie <a href="#postawa-siedzaca-znaczenie" id="postawa-siedzaca-znaczenie"></a>

Siedzenie oznacza gotowość do słuchania Słowa Bożego, nauki Kościoła.

### Wykonanie <a href="#postawa-siedzaca-wykonanie" id="postawa-siedzaca-wykonanie"></a>

* Siedząc obok celebransa, na miejscu przewodniczenia, zawsze wstajemy gdy główny celebrans wraca do sedilli i siadamy razem z nim.
* Nie garbimy się, nie oglądamy.
* Ręce powinny spoczywać na kolanach. Nie obgryzujemy paznokci, skórek, etc. (jedzenie wszelkich pokarmów, w tym również części naskórka czy paznokci jest złamaniem postu eucharystycznego – więcej w [Przyjmowanie Komunii świętej](przyjmowanie-komunii-swietej.md#kodeksu-prawa-kanonicznego)).
* Nie machamy nogami w powietrzu, nie zakładamy nogi na nogę i nie pukamy nimi.
* Nie bawimy się włosami.

Gdy siedzimy a mamy uklęknąć, to najpierw wstajemy i dopiero wtedy klękamy. Nie zsuwamy się z krzesła/ławki.\
Gdy klęczymy a mamy usiąść, to najpierw wstajemy i dopiero wtedy siadamy. Nie wsuwamy się na siedzenie.\
Nie wykonujemy, jak to określił pewien starszy ceremoniarz, (może trochę wulgarnie) "dupoślizgu".

## Bibliografia

* _Ogólne Wprowadzenie do Mszału Rzymskiego 2002_, Pallottinum, Poznań 2006
* Bp. A. J. Nowowiejski, _Ceremonjał Parafialny_, B-cia Detrychowie, Płock 1931
* Sz. Orkisz, _Servite Domino_, Tyniec Wydawnictwo Benedyktynów, Kraków 2018
* E. Nübold, E. Stencel, _Przy ołtarzu Pana_, Wydawnictwo Bernardinum, Pelplin 2008
